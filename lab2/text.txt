Ми живемо в незвичайному й чудовому Всесвіті. Потрібна неабияка уява, щоб оцінити його вік, розміри, шаленість і навіть красу. Місце, яке посідають у цьому безмежному космосі люди, може здатися мізерним. А проте ми намагаємося зрозуміти, як увесь цей світ влаштований і яке наше місце в ньому. Кілька десятиліть тому відомий науковець (дехто каже, що це був Бертран Рассел) виступав із публічною лекцією з астрономії. Він розповідав, що Земля обертається навколо Сонця, а воно, своєю чергою, навколо центра великого зоряного скупчення, що зветься нашою Галактикою. Скінчилася лекція, і маленька літня дама, що сиділа в задніх рядах, підвелась і заявила: — Нарозказували ви нам сім мішків гречаної вовни. Насправді світ — це пласка плита, що лежить на спині велетенської черепахи. Самовдоволено посміхнувшись, науковець запитав: — А на чому стоїть черепаха?

— Ви страшенно розумний, юначе, страшенно, — відказала літня дама. — Вона стоїть на іншій черепасі, і так без кінця! Сьогодні більшість людей посміялися б із такої картини Всесвіту — нескінченної черепашачої вежі. Але що змушує нас думати, ніби ми знаємо краще? Забудьте на хвилину те, що ви знаєте — або ж думаєте, що знаєте, — про космос. Зведіть очі до нічного неба. Якої ви думки про всі ці світні точки? А що, коли це крихітні вогники? Нам важко здогадатися, що воно насправді, бо дійсність ця надто далека від нашого щоденного досвіду. Якщо ви часто спостерігаєте за нічним небом, то, певно, помічали в сутінках геть над обрієм невловиму іскорку світла. Це Меркурій — планета, що разюче відрізняється від нашої. Доба на Меркурії триває дві третини його року. На сонячному боці температура сягає понад 400 °С, а пізно вночі падає майже до -200 °С. Утім, хоч би як відрізнявся Меркурій від нашої планети, іще важче уявити звичайну зорю — велетенське горно, яке спалює щомиті мільйони тонн речовини й розігріте в центрі до десятків мільйонів градусів. Інша річ, яку важко збагнути, — це відстані до планет і зір. Давні китайці будували кам’яні башти, щоб розгледіти їх краще. Цілком природно вважати, що зорі й планети розташовані набагато ближче, ніж насправді, адже в щоденному житті ми ніколи не стикаємося з величезними космічними відстанями. Відстані ці такі великі, що безглуздо виражати їх у звичних одиницях — метрах або кілометрах. Натомість використовують світлові роки (світловий рік — шлях, який світло проходить за рік). За секунду промінь світла долає 300 ооо кілометрів, тож світловий рік — це неабияка відстань. Найближчу до нас

(після Сонця) зорю — Проксиму Центавра — відділяє від Землі близько чотирьох світлових років. Це так далеко, що найшвидший із космічних кораблів, проекти яких нині розробляють, летів би до неї з десяток тисяч років. Ще в давнину люди намагалися збагнути природу Всесвіту, але їм не допомагали в цьому різні науки, зокрема математика. Сьогодні в нас є потужні інструменти: аналітичні, такі як математика й науковий метод пізнання, і технічні, зокрема комп’ютери й телескопи. За їхньою допомогою науковці зібрали докупи силу-силенну знань про космос. Але що ми насправді знаємо про Всесвіт і як ми це дізналися? Звідки він з’явився? У якому напрямку розвивається? Чи мав Усесвіт початок, а якщо мав, що було до нього? Яка природа часу? Чи дійде він колись кінця? Чи можна повернутися назад у часі? Нещодавні прориви у фізиці, зроблені почасти завдяки новим технологіям, пропонують відповіді на деякі з давніх запитань. Можливо, коли-небудь ці відповіді стануть так само очевидними, як те, що Земля обертається навколо Сонця, чи, може, такими ж сміховинними, як вежа з черепах. Тільки час (яким би він не був) це покаже.

Хоча навіть у добу Христофора Колумба багато хто вважав, що Земля пласка (і сьогодні дехто досі дотримується цієї думки), сучасна астрономія сягає корінням у часи давніх греків. Десь 340 року до нашої ери давньогрецький філософ Аристотель написав твір «Про небо», у якому навів вагомі аргументи на користь того, що Земля являє собою радше сферу, аніж пласку плиту. Одним з аргументів стали затемнення Місяця. Аристотель зрозумів, що їх спричиняє Земля, яка, проходячи між Сонцем і Місяцем, затінює останній. Учений зауважив, що тінь Землі завжди кругла. Так і має бути, якщо Земля — сфера, а не плаский диск. Якби Земля мала форму диска, її тінь була б круглою не завжди, а тільки в ті моменти, коли Сонце опиняється точно над центром диска. В інших випадках тінь видовжувалася б, перетворюючись на еліпс (видовжене коло). Мали греки й інший аргумент на користь того, що Земля кругла. Якби вона була пласкою, то корабель, який наближається, спочатку здавався б крихітною, невиразною цяткою на обрії. Із його наближенням можна було б краще розгледіти деталі: вітрила, корпус та ін. Однак усе відбувається інакше. Коли судно з’являється на обрії,

перше, що ви бачите, — це вітрила. Тільки потім в очі впадає корпус. Та обставина, що щогли, які підносяться над корпусом, першими з’являються з-за обрію, свідчить про те, що Земля має форму кулі. Корабель з’являється з-за обрію Давні греки приділяли значну увагу спостереженням за нічним небом. Протягом кількох століть до Аристотеля вже відстежували переміщення небесних світил. Було відзначено, що серед тисяч видимих зір, які рухалися разом, п’ять (не враховуючи Місяця) пересувалися у свій, особливий спосіб. Іноді вони відхилялися від звичайного напрямку зі сходу на захід і «задкували». Ці світила назвали словом «планета», що в перекладі з грецької означає «блукачка». Давні греки спостерігали тільки п’ять планет: Меркурій, Венеру, Марс, Юпітер і Сатурн, адже лише їх можна побачити неозброєним оком. Сьогодні ми знаємо, чому планети рухаються по дивних траєкторіях. Якщо зорі майже не рухаються порівняно з нашою Сонячною системою, то планети обертаються навколо Сонця, тож їхній шлях нічним небом куди складніший за рух далеких зір.

Аристотель вважав, що Земля нерухома, а Сонце, Місяць, планети й зорі обертаються навколо неї по колових орбітах. Він вірив у це, припускаючи з містичних причин, що Земля — центр Усесвіту, а коловий рух найдосконаліший. УII столітті нашої ери інший грецький учений, Птолемей, розвинув цю ідею, побудувавши довершену модель небесних сфер. Птолемей був захопленим дослідником. «Коли я вивчаю собі на втіху, як міріади зір простують по своїх колах, — писав він, — то земля западається під моїми ногами». У моделі Птолемея Землю оточували вісім обертових сфер. Кожна наступна сфера була більша за попередню — щось на кшталт російської матрьошки. Земля перебувала в центрі. Що саме лежить за межами останньої сфери, ніколи не уточнювали, але це, безперечно, було недосяжним для людського погляду. Тому найдальшу сферу вважали чимось на кшталт кордону, вмістищем Усесвіту. Зорі нібито займали на ній фіксовані місця, тож за обертання цієї сфери вони рухалися небом разом, зберігаючи взаємне розташування, що ми й спостерігаємо. На внутрішніх сферах розташовувалися планети. На відміну від зір, вони не були жорстко закріплені, а рухалися щодо своїх сфер по невеликих колах, які називалися епіциклами. Це обертання разом з обертанням планетних сфер і робило рух планет відносно Землі таким складним. У такий спосіб Птолемей спромігся пояснити, чому спостережувані шляхи планет на зоряному небі значно складніші, ніж прості кола. Модель Птолемея дозволяла досить точно передбачати місце світил на небі. Але для цього вченому довелося припустити, що інколи Місяць, долаючи свій шлях, підходить до Землі удвічі ближче, ніж в інший час. А це означає, що часом він, далебі, здається удвічі більшим! Птолемей знав

про цей недолік своєї системи, і все ж вона здобула широке, хай і не загальне визнання. Християнська церква вирішила, що ця картина світу відповідає Святому Письму, бо ж має неабияку перевагу: вона залишала достатньо місця для раю й пекла за межами сфери непорушних зір. Модель Птолемея Однак 1514 року польський священик Миколай Коперник запропонував іншу модель. (Спочатку, імовірно, боячись, що його затаврують як єретика, учений поширював свою теорію анонімно.) Революційна ідея Коперника полягала в тому, що не всі небесні тіла мають обертатися навколо Землі. Він стверджував, що Земля й планети обертаються по колових орбітах навколо нерухомого Сонця, розташованого в центрі Сонячної системи. Подібно до моделі Птолемея теорія Коперника працювала добре, проте не зовсім відповідала спостереженням. Її відносна простота порівняно з моделлю Птолемея, здавалося б, обіцяла швидкий успіх. Утім, спливло майже століття, перш ніж цю теорію сприйняли серйозно. Два астрономи —

німець Йоганн Кеплер та італієць Ґалілео Ґалілей — відкрито підтримали вчення Коперника. 1609 року Ґалілей почав спостерігати нічне небо за допомогою винайденого власноруч телескопа. Поглянувши на Юпітер, він зауважив, що навколо цієї планети кружляє кілька малих супутників. Це значило, що не всі небесні тіла обертаються навколо Землі, як вважали Аристотель і Птолемей. Водночас Кеплер удосконалив теорію Коперника, припустивши, що планети рухаються не по колах, а по еліпсах. Завдяки такій корективі передбачення цієї теорії збіглися зі спостереженнями. Відкриття Ґалілея й Кеплера завдали смертельних ударів Птолемеєвій моделі. Хоча припущення про еліптичну форму орбіт дозволило вдосконалити модель Коперника, сам Кеплер сприймав це лише як тимчасову гіпотезу. Учений дотримувався упереджених умоглядних ідей щодо будови Всесвіту. Як й Аристотель, Кеплер вважав еліпси менш досконалими фігурами, ніж кола. Думкою про те, що планети рухаються по таких недосконалих орбітах, він гребував, тож не визнавав її остаточною істиною. Бентежило Кеплера й інше: уявлення про еліптичні орбіти не збігалося з його ідеєю про те, що планети обертаються навколо Сонця під дією магнітних сил. І хоча з тезою, що обертання планет зумовлене магнітними силами, Кеплер дав маху, слід визнати: він мав рацію, коли збагнув, що за рух небесних тіл відповідальна якась сила. Правильне пояснення того, чому планети обертаються навколо Сонця, з’явилося набагато пізніше, 1687 року, коли Ісаак Ньютон опублікував свої «PhilosophiaeNaturalis Principia Mathematica»1, певно найважливішу з будь-коли виданих праць у царині фізики. У «Ргіпсіріа» учений * і1 «Математичні першопричини натуральної філософії» (лат.). (Тут і далі прим, пер.)

сформулював закон, згідно з яким будь-яке нерухоме тіло залишається в спокої, поки цей стан не порушить якась сила, і описав, як під впливом сили тіло рухається або змінює свій рух. Отже, чому ж планети рухаються по еліпсах навколо Сонця? Ньютон заявив, що за це відповідальна особлива сила, і стверджував, що вона ж змушує предмети падати на Землю замість залишатися в спокої, коли ми випускаємо їх із рук. Він назвав цю силу гравітацією. (До Ньютона англійське слово gravity означало серйозність, а також властивість предметів бути важкими.) Окрім того, учений розробив математичний апарат, що дозволив кількісно описати, як реагують тіла на дію сил, що притягують їх, як гравітація, і розв’язав отримані рівняння. Таким чином, він зміг довести, що тяжіння Сонця змушує Землю й інші планети рухатися по еліптичних орбітах, точнісінько як напророкував Кеплер! Ньютон проголосив, що його закони застосовні до всього у Всесвіті — від яблука, яке падає з дерева, до зір і планет. Уперше в історії рух планет було пояснено дією тих самих законів, які визначають рух на Землі, і так був покладений початок сучасній фізиці та астрономії. Коли було знехтувано Птолемеєві сфери, не залишалося жодної причини думати, буцімто Всесвіт має природні межі (окреслені найдальшою сферою). А оскільки положення зір здавалося незмінним, якщо не враховувати їхнього добового руху небом, спричиненого обертанням Землі навколо своєї осі, то природно було припустити, що зорі — це об’єкти, подібні до нашого Сонця, хіба що дуже-дуже далекі. Ми махнули рукою на думку, що тепер уже не тільки Земля, а й Сонце не могло претендувати на роль центра світу. Уся наша Сонячна система була не чим іншим, як звичайнісіньким об’єктом у Всесвіті.

Щоб говорити про природу Всесвіту й міркувати про те, чи має він початок або кінець, слід усвідомити, що таке наукова теорія. Виходитимемо з того наївного уявлення, що теорія — це просто модель Усесвіту або певної його частини, а також набір правил, які допомагають встановити зв’язок між абстрактними величинами й конкретними спостереженнями. Теорія існує тільки в наших головах і не має іншої реальності (що б це слово не означало). Будь-яка теорія гарна, якщо вона відповідає двом вимогам: точно описує великий масив спостережень на основі моделі, що містить лише кілька довільних елементів, і дозволяє робити точні передбачення щодо результатів подальших спостережень. Наприклад, Аристотель визнавав теорію Емпедокла, згідно з якою все складається з чотирьох елементів: землі, повітря, вогню й води. Це була досить проста теорія, але вона не дозволяла робити жодних певних передбачень. Теорія всесвітнього тяжіння Ньютона заснована на ще простішій моделі, згідно з якою тіла притягуються із силою, пропорційною їхнім масам та обернено пропорційною квадрату відстані між ними. Утім, ця теорія з високою точністю передбачає рух Сонця, Місяця й планет. Будь-яка фізична теорія завжди умовна в тому розумінні, що вона є лише припущенням: ви нізащо її не доведете.

Скільки б разів результати експериментів не збігалися з прогнозами теорії, ви ніколи не зможете бути впевнені, що наступного разу між ними не виникне протиріччя. Водночас одне-єдине спостереження, що не збігається з прогнозами теорії, здатне її спростувати. Щоразу, коли результати нових експериментів узгоджуються з передбаченнями теорії, вона виживає й наша довіра до неї збільшується. Однак, якщо бодай одне спостереження суперечить теорії, ми повинні її відкинути чи переглянути. Принаймні передбачають, що так має бути, проте ви завжди можете засумніватися в компетентності того, хто здійснював спостереження. На практиці нова теорія найчастіше є розвитком попередньої. Наприклад, вельми точні спостереження за планетою Меркурій виявили невеликі розбіжності між її реальним рухом і тим, що передбачає теорія всесвітнього тяжіння Ньютона. Загальна теорія відносності Ейнштейна дещо відхиляється від теорії Ньютона. Те, що передбачення Ейнштейна, на відміну від ньютонівських, збіглися зі спостереженнями, стало одним із найважливіших підтверджень нової теорії. Проте ми досі використовуємо теорію Ньютона для практичних завдань, адже відмінності між її прогнозами й передбаченнями загальної теорії відносності вельми незначні. (До того ж теорія Ньютона має велику перевагу: працювати з нею набагато простіше, ніж із теорією Ейнштейна!) Кінцева мета науки полягає в тому, щоб запропонувати єдину теорію, яка описує весь Усесвіт. Однак на практиці науковці ділять це завдання на дві частини. Першу частину становлять закони, що описують, як Усесвіт змінюється з часом. (Якщо ми знаємо стан Усесвіту в певний момент часу, то ці фізичні закони повідають нам, яким буде його стан згодом.) До другої частини належать питання, що стосуються первісного стану Всесвіту. Деякі люди переконані,

що наука має займатися тільки першою частиною, а питання про початковий стан відносять до царини метафізики чи релігії. Вони кажуть, що Бог, відзначаючись усемогутністю, міг би дати початок Усесвіту, якби йому заманулося. Може, це й справді так, але тоді Всевишній міг також змусити Всесвіт формуватися хтозна-як. Однак, схоже, Творець звелів йому розвиватися достоту за певними законами. Тому чи не розумніше було б припустити, що якісь закони керували й початковим станом Усесвіту? Виявляється, дуже важко винайти теорію, що описує весь Усесвіт. Натомість ми розбиваємо завдання на частини й створюємо безліч часткових теорій. Кожна з них описує й передбачає деякий обмежений клас спостережень, нехтуючи впливом інших величин або подаючи їх у вигляді простих наборів чисел. Можливо, цей підхід зовсім неправильний. Якщо все у Всесвіті фундаментально залежить одне від одного, то, може, годі дійти абсолютного розв’язання, досліджуючи частини проблеми окремо. Утім у минулому саме цей спосіб дозволив досягнути певного успіху. Класичний приклад — та ж таки теорія Ньютона, яка говорить нам, що гравітаційна взаємодія між двома тілами залежить тільки від однієї їхньої властивості — маси — і не бере до уваги те, з чого вони складаються. Тож нам не потрібна теорія внутрішньої будови Сонця й планет, аби розрахувати їхні орбіти. Сьогодні науковці описують Усесвіт у термінах двох основних часткових теорій — загальної теорії відносності та квантової механіки. Це найбільші досягнення розуму першої половини XX століття. Загальна теорія відносності описує дію гравітації й масштабну будову Всесвіту, тобто структуру в масштабах від кількох кілометрів до мільйона мільйонів мільйонів мільйонів (одиниця з двадцятьма чотирма нулями) кілометрів — розмірів

видимого Всесвіту. Квантова механіка, навпаки, має справу з украй малими масштабами на кшталт мільйонної частки від мільйонної частки сантиметра. Щоправда, відомо, що ці дві теорії несумісні: разом вони не можуть бути правильні. Одним із провідних завдань сучасної фізики й головною темою цієї книжки є пошук нової теорії — квантової теорії гравітації, — яка поєднала б у собі подані часткові. Поки що такої теорії немає, і, можливо, нам доведеться подолати ще довгий шлях до неї, але вже відомо чимало тих властивостей, які мають бути притаманні новому вченню. І ми покажемо далі, що вже знаємо чималу кількість передбачень, які повинна робити квантова теорія гравітації. Від атомів до галактик Якщо ви вірите, що Всесвіт не хаотичний, а підпорядкований певним законам, то має існувати можливість урешті-решт звести різні часткові теорії в одну повну, яка опише все у Всесвіті. Проте в пошуках закінченої

загальної теорії криється фундаментальний парадокс. Сформульовані вище принципи створення наукових теорій передбачають, що ми раціональні істоти, здатні спостерігати Всесвіт у різні способи й робити логічні висновки з того, що бачимо. У такому разі логічно припустити, що ми могли б підбиратися дедалі ближче до законів, які керують нашим Усесвітом. І якби справді існувала повна об’єднана теорія, вона, можливо, визначила б наші власні дії. А значить, і результати наших пошуків самої об’єднаної теорії! І чому вона повинна зумовлювати те, що ми зробимо правильні висновки зі спостереженого? Чи не може виявитися, що з таким самим успіхом ми зробимо неправильні висновки? Або взагалі не зробимо жодних? Єдина відповідь, яку можна дати на ці запитання, ґрунтується на принципі природного відбору Дарвіна. У будь- якій популяції самовідтворювальних організмів неминучі варіації в генетичному матеріалі й вихованні різних особин. Ці відмінності означають, що деякі індивідууми здатні судити про навколишній світ точніше за інших і відповідно діяти. Такі особистості матимуть нащадків, а отже, їхня поведінка й спосіб мислення домінуватимуть. Певна річ, те, що ми називаємо інтелектом і науковим мисленням, у минулому давало переваги в боротьбі за виживання. Не зовсім зрозуміло, однак, чи дає це такі переваги сьогодні. Наші наукові відкриття здатні знищити всіх нас, і, навіть якщо цього не станеться, повна об’єднана теорія не збільшить наші шанси на виживання. Однак, якщо Всесвіт розвивався за певними законами, ми могли б очікувати, що здатність до мислення, якою нагородив нас природний відбір, прислужиться в пошуках повної об’єднаної теорії, а отже, не приведе нас до помилкових висновків. Оскільки часткові теорії, які ми вже маємо, достатні для того, щоб робити точні передбачення у всіх ситуаціях,

окрім найбільш екстремальних, то пошук остаточної теорії Всесвіту, схоже, важко виправдати міркуваннями практичної користі. (Варто, утім, зазначити, що такі аргументи могли використовувати й проти теорії відносності та квантової механіки, а вони дали нам ядерну енергію й революцію у сфері мікроелектроніки!) Тож відкриття повної об’єднаної теорії може й не сприяти виживанню людського роду. Воно може навіть не позначитися на нашому способі життя. Але відтоді, як зародилася цивілізація, люди відмовляються вважати явища позбавленими взаємозв’язків і незрозумілими. Вони прагнуть збагнути, що лежить в основі всієї світобудови. Сьогодні ми досі намагаємося дізнатися, звідки та яким чином з’явилися в цьому світі. Фундаментальний потяг людства до знання — достатня підстава для продовження пошуків. І наша мета — щонайменше повний опис Усесвіту, у якому ми живемо.

Наші сучасні уявлення про рух тіл ґрунтуються на працях Ґалілея й Ньютона. Доти люди вірили Аристотелю, який стверджував, буцімто природний стан тіла — спокій, а рухається воно тільки під впливом сили або імпульсу. Звідси випливало, що важче тіло має падати швидше за легше, адже воно сильніше притягується до Землі. Аристотелів- ська традиція проголошувала також, що всі закони, які керують Усесвітом, можна вивести суто умоглядно, без експериментальної перевірки. Тому до Ґалілея ніхто не намагався з’ясувати, чи справді тіла різної маси падають із різною швидкістю. Стверджують, що Ґалілей доводив хибність думки Аристотеля, кидаючи предмети з похилої вежі в італійському місті Піза. Історія ця, найпевніше, вигадана, проте щось подібне Ґалілей таки робив: він скочував кулі різної маси по гладенькій похилій площині. Ситуація схожа на ту, коли тіла падають вертикально, проте завдяки меншим швидкостям у такому експерименті легше проводити спостереження. Вимірювання Ґалілея засвідчили, що швидкість руху тіл зростала однаково незалежно від їхньої маси. Наприклад, якщо ви пустите кулю по похилій площині, висота якої

знижується на один метр кожні десять метрів, то незалежно від маси за секунду куля котитиметься зі швидкістю метр за секунду, за дві секунди — два метри за секунду тощо. Звичайно, олив’яний тягарець падає швидше за пір’їнку, але тільки тому, що падіння пера вповільнюється через опір повітря. Два тіла, що не наражаються на істотний повітряний опір, наприклад два олив’яні тягарці різної маси, падатимуть із тим самим прискоренням. (Невдовзі ми дізнаємося чому.) На Місяці, де немає повітря, що вповільнювало б падіння, астронавт Девід Рендольф Скотт провів експеримент, кидаючи пір’їнку й шматочок олива, і пересвідчився, що вони впали на ґрунт одночасно. Ньютон зробив вимірювання Ґалілея наріжним каменем своїх законів руху. В експериментах Ґалілея тіло скочувалося з похилої площини під дією сталої сили (ваги), що надавала йому постійного прискорення. Таким чином було продемонстровано, що реальний ефект від дії сили — зміна швидкості тіла, а не просте приведення в рух, як вважали раніше. Також звідси випливало, що, поки на тіло не діє яка-небудь сила, воно пересувається по прямій лінії з постійною швидкістю. Ця ідея, уперше чітко сформульована 1687 року в «Ргіпсіріа Mathematica», відома як перший закон Ньютона. Поведінку тіла під дією сили описує другий закон Ньютона. Згідно з ним, тіло прискорюватиметься, тобто змінюватиме свою швидкість у темпі, пропорційному величині прикладеної сили. (Наприклад, якщо сила зросте удвічі, то прискорення теж збільшиться удвічі.) Окрім того, прискорення тіла тим менше, чим більша його маса, тобто кількість речовини. (Та сама сила, що діє на тіло удвічі більшої маси, дає удвічі менше прискорення.) Звичний приклад зі світу автомобілів: що потужніший двигун, то більше прискорення, а якщо йдеться про

однакову потужність двигунів, важча автівка прискорюється повільніше. На додачу до законів руху, що характеризують реакцію тіл на дію сил, ньютонівська теорія тяжіння описує, як визначити величину одного конкретного виду сил — гравітації. Як уже було сказано, згідно з цією теорією, будь- які два тіла притягуються одне до одного із силою, пропорційною їхнім масам. Інакше кажучи, сила тяжіння між двома тілами зростає удвічі, якщо подвоїти масу одного з тіл, наприклад тіла А. Це цілком природно, бо нове тіло А можна розглядати як два тіла, кожне з яких має первісну масу й притягує тіло В із первісною силою. Гравітаційне тяжіння складених тіл Таким чином, повна сила взаємного тяжіння тіл А і В удвічі перевищуватиме первісну. А якби маса одного з тіл зросла вшестеро чи маса одного збільшилася удвічі, а другого — утричі, то сила тяжіння між ними зросла б у шість разів.

Тепер можна зрозуміти, чому всі тіла падають з однаковим прискоренням. Згідно із законом всесвітнього тяжіння, те з двох тіл, яке має удвічі більшу масу, удвічі сильніше притягується Землею. Але, як говорить другий закон Ньютона, через удвічі більшу масу прискорення тіла на одиницю сили виявиться удвічі меншим. Згідно з тим-таки другим законом, ці два ефекти компенсують один одного, і прискорення вільного падіння не залежить від маси тіла. Закон тяжіння Ньютона також вказує, що чим далі одне від одного перебувають тіла, тим слабкіше їхнє тяжіння. За Ньютоном, тяжіння далекої зорі буде достоту вчетверо слабкішим за тяжіння такої самої зорі, розташованої удвічі ближче. Цей закон дозволяє з високою точністю передбачати траєкторії руху Землі, Місяця й планет. Якби з відстанню гравітаційне тяжіння зорі зменшувалося швидше або повільніше, орбіти планет не були б еліптичними, а мали б форму спіралі, спрямованої в бік Сонця або від нього. Найбільша відмінність між ученням Аристотеля та ідеями Ґалілея й Ньютона полягає в тому, що Аристотель вважав спокій природним станом, до якого прагне будь-яке тіло, якщо на нього не впливає якась сила або імпульс. Грецький мислитель припускав, зокрема, що Земля перебуває в стані спокою. Але із законів Ньютона випливає, що жодного унікального стандарту спокою не існує. Можна сказати, що тіло А перебуває в стані спокою, а тіло В пересувається щодо нього з постійною швидкістю або що тіло В перебуває в спокої, а тіло А пересувається, і обидва твердження будуть відповідати дійсності. Наприклад, якщо на мить забути, що Земля обертається навколо своєї осі й обертається навколо Сонця, то рівною мірою можна говорити про те, що Земля перебуває в стані спокою, а поїзд мчить її поверхнею на північ зі швидкістю

144,8 кілометра за годину або що поїзд перебуває в стані спокою, а Земля рухається на південь зі швидкістю 144,8 кілометра за годину. Якщо провести в поїзді експерименти з рухомими тілами, усі закони Ньютона підтвердяться. Граючи, приміром, у пінг-понг у вагоні поїзда, переконуєшся, що м’ячик підкоряється законам Ньютона точнісінько так само, як і м’ячик на столі біля залізниці. Тож годі з’ясувати, що ж, власне, рухається — поїзд чи Земля. Як ви гадаєте, за ким правда — за Ньютоном чи за Аристотелем? Ось один із можливих експериментів. Уявіть, що ви перебуваєте всередині закритого контейнера й не знаєте, стоїть він на підлозі вагона в рухомому поїзді або ж на твердій поверхні Землі — стандарті спокою за Аристотелем. Чи можна визначити, де ви? Якщо можна, то Аристотель, мабуть, мав рацію: стан спокою на Землі — річ особлива. Однак це неможливо. Якщо ви проводитимете експерименти всередині контейнера в рухомому поїзді, то результати будуть точнісінько такими самими, як і тоді, коли ви експериментуватимете всередині контейнера на «нерухомому» пероні (ми виходимо з того, що поїзд не відчуває поштовхів, не повертає й не гальмує). Граючи в пінг-понг у вагоні поїзда, можемо виявити, що м’ячик поводиться точно так само, як і м’ячик на столі біля залізниці. І якщо, перебуваючи всередині контейнера, ви граєте в пінг-понг за різних швидкостей поїзда відносно Землі — скажімо, 0,8 або 144,8 кілометра за годину, — м’ячик завжди поводитиметься однаково. Так влаштований світ, що й відображено в рівняннях законів Ньютона: не існує способу дізнатися, що рухається — поїзд чи Земля. Поняття руху має сенс, тільки якщо рух визначається іншими об’єктами. Чи справді істотно, хто має рацію, — Аристотель чи Ньютон, — або ж ідеться лише про різницю поглядів, філософських систем? Чи це проблема, важлива для

науки? Воістину брак абсолютного стандарту спокою має у фізиці далекосяжні наслідки: з нього випливає, що годі визначити, чи дві події, які трапилися в різний час, відбулися в тому самому місці. Щоб змалювати це, припустімо, що хтось у поїзді вертикально кидає тенісний м’ячик на стіл. Той відскакує вгору й за секунду знову потрапляє на те ж таки місце на поверхні столу. Для людини, що кинула м’ячик, точка першого дотику цілком збігатиметься з точкою другого. Але для того, хто стоїть зовні вагона, два дотики розділятимуть приблизно чотири десятки метрів, бо саме стільки подолає поїзд за час, коли м’ячик двічі торкнеться столу. Відносність відстані Згідно з Ньютоном, обидві людини мають право вважати, що перебувають у стані спокою, тож обидві точки зору однаково прийнятні. Жодна з них не має переваги над іншою,

на відміну від того, що вважав Аристотель. Місця, де спостерігають події, і відстані між ними різні для людини в поїзді й людини на платформі, і немає жодних причин віддати перевагу одному спостереженню над іншим. Ньютона вельми непокоїв такий брак абсолютних положень (або абсолютного простору, як це називалося), який не узгоджувався з його ідеєю абсолютного Бога. Фактично вчений відмовився визнати брак абсолютного простору попри те, що його закони натякали на це. За таку ірраціональну віру багато хто критикував Ньютона, особливо єпископ Берклі — філософ, який вважав, буцімто всі матеріальні тіла, простір і час — ілюзія. Дізнавшись про таку позицію Берклі, видатний доктор Джонсон вигукнув: «Я спростовую це ось так!» — і копнув ногою великий камінь. І Аристотель, і Ньютон вірили в абсолютний час, тобто вважали, що, коли використовувати точні годинники, можна однозначно виміряти проміжок часу між двома подіями й отримане значення буде тим самим, хто б не проводив вимірювання. На відміну від абсолютного простору, абсолютний час узгоджувався із законами Ньютона. І більшість людей вважають, що це відповідає здоровому глузду. Щоправда, у XX столітті фізики збагнули, що їм доведеться переглянути уявлення про час і простір. Як ми згодом переконаємося, науковці виявили, що інтервал часу між двома подіями, як відстань між відскоками тенісного м’ячика, залежить від спостерігача. Відкрили вони й те, що час не є абсолютно незалежним від простору. Ключем до прозріння стало нове розуміння властивостей світла. Властивості ці, здавалося б, суперечать нашому досвіду, але здоровий глузд, який справно служить нам, коли йдеться про яблука або планети, що рухаються порівняно повільно, відмовляється працювати у світі швидкостей, які дорівнюють або наближаються до швидкості світла.

Той факт, що світло поширюється з нехай і величезною, але обмеженою швидкістю, встановив 1676 року дан- ський астроном Оле Крістенсен Ремер. Спостерігаючи за супутниками Юпітера, можемо зауважити, що час від часу вони зникають із виду, ховаючись за гігантською планетою. Такі затемнення в системі супутників Юпітера мають відбуватися з однаковими інтервалами, проте Ремер установив, що проміжки між ними різні. А що, коли, рухаючись по орбіті, супутники то пришвидшуються, то вповільнюються? Ремер знайшов інше пояснення. Якби світло поширювалося з нескінченною швидкістю, то на Землі ці затемнення спостерігали б через рівні проміжки часу, у ті самі моменти, коли вони відбуваються, — немов хід космічного годинника. Оскільки світло долало б моментально будь-яку відстань, то було б байдуже, чи перебував Юпітер ближче або далі від Землі. Тепер уявімо, що світло поширюється з обмеженою швидкістю. Тоді ми побачили б кожне затемнення через якийсь час після того, як воно сталося. Ця затримка залежить від швидкості світла й від відстані до Юпітера. Якби відстань між Юпітером і Землею не змінювалася, затемнення спостерігали б завжди через рівні проміжки

часу. Утім інколи відстань між Землею та Юпітером скорочується. У цьому разі «сигнал» про кожне наступне затемнення долає дедалі меншу відстань і досягає нашої планети чимраз раніше, ніж якби Юпітер лишався на однаковій відстані від Землі. З тієї ж причини, коли Юпітер віддаляється від Землі, ми бачимо, що затемнення дедалі більше запізнюються. Моменти затемнень супутників Юпітера Величина випередження й запізнювання залежить від швидкості світла, що дозволяє виміряти її. Саме це й зробив Ремер. Учений зауважив, що під час зближення Землі та Юпітера затемнення настають раніше, а коли планети віддаляються одна від одної — пізніше, і використовував цю різницю для обчислення швидкості світла. Його оцінки зміни відстані від Землі до Юпітера, утім, були не надто точними, через що Ремер отримав вели¬

чину швидкості світла 225 тисяч кілометрів за секунду, тоді як сучасна становить 300 тисяч кілометрів за секунду. Та хай там як, а досягнення Ремера дивовижне: він не тільки встановив, що швидкість світла обмежена, а й вирахував її величину, проте зробив це за одинадцять років до публікації «Ргіпсіріа Mathematica» Ньютона. Справжньої теорії поширення світла не існувало до 1865 року, коли англійський фізик Джеймс Клерк Максвелл зумів об’єднати доти часткові описи електричних і магнітних сил. Рівняння Максвелла передбачали можливість хвилеподібних збурень того, що науковець назвав електромагнітним полем. Вони мали поширюватися з постійною швидкістю, наче брижі плесом. Обчисливши цю швидкість, Максвелл виявив, що вона достоту збігається зі швидкістю світла! Сьогодні ми знаємо, що людське око сприймає хвилі Максвелла як видиме світло, якщо їхня довжина коливається між сорока й вісімдесятьма мільйонними частками сантиметра. (Довжиною хвилі називають відстань між двома її гребенями.) Хвилі, довжина яких коротша, ніж у видимого світла, зараз називають ультрафіолетовим, рентгенівським і гамма-випромінюванням. Хвилі, довжина яких більша за довжину видимого світла, це радіохвилі (метр або більше), мікрохвилі (кілька сантиметрів), а також інфрачервоне випромінювання (більше від однієї десятитисячної частки сантиметра, але менше від видимого діапазону). Висновок теорії Максвелла про те, що радіо- й світлові хвилі поширюються з певного постійною швидкістю, було важко узгодити з теорією Ньютона. Оскільки не існує абсолютного стандарту спокою, то не може бути й жодної універсальної угоди про швидкість об’єкта. Щоб зрозуміти це, знову уявіть, що ви граєте в пінг-понг у поїзді. Якщо ви

Довжина хвилі посилаєте м’ячик своєму супротивникові за напрямком руху зі швидкістю 16,1 кілометра за годину, то для спостерігача на платформі швидкість м’ячика становитиме ібо кілометрів за годину: 16,1 — швидкість м’ячика щодо поїзда — плюс 144,8 — швидкість поїзда щодо платформи. Яка швидкість м’ячика —16,1 чи 160,9 кілометра за годину? А як ви її визначатимете? Щодо поїзда? Відносно Землі? Без абсолютного стандарту спокою вам не визначити абсолютну швидкість м’ячика. Тому самому м’ячику можна «накинути» будь-яку швидкість залежно від того, у якій системі відліку її вимірюють. Згідно з теорією Ньютона, те саме має стосуватися й світла. То що ж тоді означає теза теорії Максвелла про те, що світлові хвилі завжди поширюються з однаковою швидкістю? Щоб узгодити теорію Максвелла із законами Ньютона, пристали на гіпотезу, буцімто всюди, навіть у вакуумі,

Різні швидкості м’ячика для пінг-понгу у «порожньому» просторі, існує якесь середовище, що дістало назву « ефір ». Ідея ефіру дуже приваблювала тих науковців, які вважали, що подібно до морських хвиль, які потребують води, або звукових коливань, яким необхідне повітря, хвилям електромагнітної енергії необхідне якесь середовище, у якому вони могли б поширюватися. З цієї точки зору світлові хвилі поширюються в ефірі так само, як звукові в повітрі, і їхню швидкість, яка виводиться з рівнянь Максвелла, слід вимірювати щодо ефіру. У такому разі різні спостерігачі фіксували б різні значення швидкості світла, але відносно ефіру вона залишалася б постійною.

Цю ідею можна перевірити. Уявіть світло, що його випромінює якесь джерело. Згідно з теорією ефіру, світло поширюється в ньому з постійною швидкістю. Якщо ви рухаєтеся крізь ефір у бік джерела, швидкість, з якою до вас наближається світло, складатиметься зі швидкості руху світла в ефірі й вашої швидкості щодо ефіру. Світло наближатиметься до вас швидше, ніж якби ви були нерухомі або, наприклад, кудись рухалися. Однак цю різницю у швидкості дуже важко виміряти через те, що швидкість світла набагато вища за іу швидкість, з якою ви могли б рухатися в бік джерела. 1887 року Альберт Майкельсон (згодом він став першим американським лауреатом Нобелівської премії з фізики) та Едвард Морлі провели вельми вишуканий і складний експеримент у Школі прикладних наук у Клівленді1. Коли Земля обертається навколо Сонця зі швидкістю близько 30 кілометрів на секунду, їхня лабораторія, найпевніше, рухається крізь ефір із цією відносно великою швидкістю — розміркували вони. Звичайно, ніх^го не знав, чи переміщується ефір щодо Сонця, а якщо так, то в який бік і з якою швидкістю. Але, повторюючи вимірювання в різні пори року, коли Земля перебуває в різних точках своєї орбіти, науковці сподівалися врахувати цей невідомий чинник. Майкельсон і Морлі провели експеримент, у якому швидкість світла в напрямку руху Землі через ефір (коли ми рухаємося в бік джерела світла) порівнювалася зі швидкістю світла під прямим кутом до цього напрямку (коли ми не наближаємося до джерела). На свій превеликий подив, вони виявили, що швидкість в обох напрямках точнісінько збігається! Між 1887 і 1905 роками було зроблено кілька спроб урятувати теорію ефіру. Найбільш цікавими виявилися 1 Одна з найстаріших інженерних шкіл, заснована 1877 року.

праці голландського фізика Хендріка Лоренца, який спробував пояснити результат експерименту Майкель- сона — Морлі стисненням предметів і вповільненням годинника, коли ті опиняються в ефірі. Проте в 1905 році доти не відомий співробітник швейцарського патентного бюро Альберт Ейнштейн звернув увагу на те, що будь- яка потреба в ефірі відпадає, якщо відмовитися від ідеї абсолютного часу (невдовзі ви дізнаєтеся чому). За кілька тижнів схожі міркування висловив провідний французький математик Анрі Пуанкаре. Аргументи Ейнштейна були ближчими до фізики за розрахунки Пуанкаре, який вважав проблему суто математичною й так і не сприйняв ейнштейнівську інтерпретацію теорії. Фундаментальний постулат теорії відносності Ейнштейна свідчить, що всі закони фізики мають бути однаковими для всіх спостерії'ачів, що вільно рухаються, незалежно від їхньої швидкості. Це відповідало законам руху Ньютона, але Ейнштейн поширив таку ідею й на теорію Максвелла. Інакше кажучи, коли теорія Максвелла проголошує швидкість світла постійною, то будь-який спостерігач, який може рухатися, куди йому заманеться, повинен фіксувати те саме значення незалежно від швидкості, з якою він наближається до джерела світла або віддаляється від нього. Звичайно, ця проста ідея пояснила — не вдаючись до ефіру чи іншої привілейованої системи відліку — сенс появи швидкості світла в рівняннях Максвелла, проте з неї також випливали деякі дивовижні наслідки, які часто суперечили інтуїції. Наприклад, вимога, щоб усі спостерігачі погодилися на оцінці швидкості світла, змушує змінити концепцію часу. За теорією відносності той спостерігач, який іде поїздом, і той, який стоїть на платформі, по-різному оцінять відстань, пройдену світлом. А оскільки швидкість — це відстань, поділена на час, то єдиний спосіб для спостерігачів

дійти згоди щодо швидкості світла — це розійтись і в оцінці часу. Інакше кажучи, теорія відносності поклала край ідеї абсолютного часу! З’ясувалося, що кожен спостерігач повинен підходити до часу з власного міркою й що ідентичні годинники в різних спостерігачів не конче показуватимуть той самий час. Теорії відносності ні до чого ефір, наявність якого, як показав експеримент Майкельсона — Морлі, годі виявити. Натомість теорія відносності змушує нас істотно змінити уявлення про простір і час. Ми повинні визнати, що час не повністю відокремлений від простору, а становить із ним певну єдність — простір-час. Зрозуміти це нелегко. Навіть спільноті фізиків знадобилися роки, щоб прийняти теорію відносності. Ця теорія — свідчення багатої уяви Ейнштейна, його здатності до побудови вчень і довіри до власної логіки, завдяки якій науковець робив висновки, не лякаючись тих, здавалося б, чудернацьких ідей, які породжувала теорія. Усім добре відомо, що місце точки в просторі можна описати трьома числами, або координатами. Можна, приміром, сказати, що якась точка в кімнаті лежить за сім футів від однієї стіни, за три фути — від іншої й на висоті п’яти футів над підлогою. Або ми можемо вказати точку, задавши її географічні широту й довготу, а також певну висоту над рівнем моря. Можна використовувати будь-які три прикладні координати, проте кожна має обмежену сферу застосування. Не надто зручно визначати положення Місяця щодо центра Лондона: мовляв, стільки-то кілометрів на північ і стільки-то на захід від Пікаділлі-серкус1, а також стільки-то 1 Площа й транспортна розв’язка в центральному Лондоні, створені 1819 року.

Координати в просторі футів над рівнем моря. Натомість можна задати положення Місяця, указавши відстань від нього до Сонця, відстань до площини планетних орбіт, а також кут між прямою Місяць — Сонце й лінією, що з’єднує Сонце з найближчою до нас зорею — Проксимою Центавра. Утім, коли йдеться про опис розташування Сонця в нашій Галактиці або самої Галактики в Місцевій групі галактик, навіть ці координати не надто зручні. Насправді Всесвіт можна описувати в термінах своєрідних перекриваних «латок». Щоб задати положення точки, у межах кожної «латки» найкраще використовувати свою систему координат. У просторі-часі теорії відносності будь-яку подію, тобто щось, що відбувається в певній точці простору в певний час, можна задати чотирма координатами. Вибір координат знову-таки довільний: можна використовувати будь-які три чітко задані просторові координати

й будь-який спосіб вимірювання часу. Але в теорії відносності немає принципової відмінності між просторовими й часовими координатами, як немає її між будь-якими двома просторовими координатами. Можна вибрати нову систему координат, у якій, скажімо, перша просторова координата буде певним поєднанням первісних першої та другої просторових координат. Наприклад, положення точки на Землі можна було б виміряти не відстанню в милях на північ і на захід від Пікаділлі-серкус, а, скажімо, відстанню від площі на північний схід і північний захід. Аналогічно можна використовувати нову часову координату, задавши її як первісний час (у секундах) плюс відстань (у світлових секундах) на північ від Пікаділлі-серкус. Інший добре знаний наслідок теорії відносності — еквівалентність маси й енергії, виражена славнозвісним рівнянням Ейнштейна Е = тс2, де Е — енергія, т — маса тіла, с — швидкість світла. Через еквівалентність енергії й маси кінетична енергія матеріального об’єкта — об’єкт має її, бо рухається, — збільшує його масу. Інакше кажучи, об’єкту дедалі важче розганятися. Цей ефект істотний тільки для тіл, які пересуваються зі швидкістю, близькою до швидкості світла. Наприклад, за швидкості, що дорівнює іо % від швидкості світла, маса тіла буде лише на 0,5 % більша, ніж у стані спокою, а ось за швидкості, що становить 90 % від швидкості світла, маса вже більш ніж удвічі перевищуватиме звичайну. Із наближенням до швидкості світла маса тіла збільшується чимраз швидше, тож для прискорення йому потрібно дедалі більше енергії. Згідно з теорією відносності, об’єкт ніколи не зможе досягти швидкості світла, бо тоді його маса стала б нескінченною, а з огляду на еквівалентність маси й енергії для цього знадобилася б нескінченна енергія. Ось чому, за теорією відносності, будь-яке звичайне тіло завжди приречене рухатися зі швидкістю, меншою

за швидкість світла. Тільки світло або інші хвилі, позбавлені власної маси, здатні рухатися зі швидкістю світла. Теорія відносності, яку Ейнштейн висунув 1905 року, називається спеціальною. Вона вельми успішно пояснила незмінність швидкості світла для всіх спостерігачів й описала те, що відбуватиметься, якщо тіла рухатимуться зі швидкостями, близькими до швидкості світла, але, як з’ясувалося, ішла врозріз із теорією тяжіння Ньютона. Теорія Ньютона говорить, що в будь-який момент тіла притягують одне одного із силою, яка залежить від відстані між ними в цей час. Отже, варто комусь пересунути одне з тіл — і сила тяжіння миттєво зміниться. Якби, скажімо, Сонце зненацька зникло, то, згідно з теорією Максвелла, щоб поринути в темряву, Землі знадобилося б іще 8 хвилин (саме стільки потрібно сонячному світлу, щоб досягти нашої планети). Утім теорія Ньютона твердить, що Земля, звільнившись від тяжіння Сонця, негайно зійшла б з орбіти. Таким чином, гравітаційний ефект зникнення Сонця досягнув би нас із нескінченною швидкістю, а не зі швидкістю світла або повільніше, як передбачає спеціальна теорія відносності. Між 1908 і 1914 роками Ейнштейн неодноразово вдавався до спроб примирити теорію тяжіння зі спеціальною теорією відносності, проте марно. Нарешті, 1915 року він запропонував іще більш революційну доктрину, яку нині ми називаємо загальною теорією відносності.

Загальна теорія відносності Ейнштейна ґрунтується на революційному припущенні, що гравітація — це не звичайна сила, а наслідок того, що простір-час має не пласку форму, як вважали раніше. У загальній теорії відносності простір-час вигнуто або викривлено розташованими всередині нього масою й енергією. Тіла, подібні до Землі, рухаються по викривлених орбітах не під дією сили, що називається гравітацією. Вони пересуваються по викривлених орбітах, адже ті являють собою геодезичні лінії — найближчі аналоги прямих ліній у викривленому просторі. При цьому в загальному розумінні геодезична лінія визначається як найкоротший (або, навпаки, найдовший) шлях між двома точками. Геометрична площина — приклад тривимірного простору, у якому геодезичні лінії є прямими. Поверхня Землі — це двовимірний викривлений простір. Геодезичні лінії на Землі називаються великими колами. Екватор — велике коло, як і будь-яке інше коло на поверхні, центр якого збігається з центром Землі. (Термін «велике коло» вказує на те, що такі кола є найбільшими можливими на поверхні Землі.) Оскільки геодезична лінія — най- коротша лінія між двома аеропортами, то штурмани радять

пілотам вести літаки саме за такими маршрутами. Наприклад, ви могли б, орієнтуючись на покази компаса, пролетіти 5966 кілометрів від Нью-Йорка до Мадрида майже прямо на схід уздовж географічної паралелі. Але вам доведеться подолати лише 5802 кілометри, якщо ви спершу полетите по великому колу на північний схід, потім поступово повертатимете на схід і далі на південний схід. Відстані на Земній кулі Вигляд цих двох маршрутів на мапі, де земна поверхня спотворена (сплощена), оманливий. Рухаючись «прямо» на схід від однієї точки до іншої по поверхні земної кулі, ви насправді пересуваєтеся не по прямій лінії, точніше, не по найкоротшій, геодезичній лінії.

У загальній теорії відносності тіла завжди тримаються геодезичних ліній у чотиривимірному просторі-часі. Коли матерії немає, ці прямі лінії в чотиривимірному просторі-часі відповідають прямим лініям у тривимірному просторі. Коли ж матерія є, чотиривимірний простір-час спотворюється, спричиняючи викривлення траєкторій тіл у тривимірному просторі подібно до того, як це відбувалося під дією гравітаційного тяжіння в ньютонів- ській теорії. Щось схоже спостерігають, коли літак летить над пагористою місцевістю. Він, можливо, і рухається по прямій лінії в тривимірному просторі, але якщо прибрати третій вимір — висоту, — то з’ясується, що тінь літака виводить вигнуту траєкторію на горбистій двовимірній поверхні Землі. Траєкторія тіні літака

Або уявіть космічний корабель, який пролітає в космосі по прямій лінії просто над Північним полюсом. Спроектуйте його траєкторію вниз на двовимірну поверхню Землі, і ви побачите, що вона описує півколо, перетинаючи паралелі Північної півкулі. Хоча зобразити це важко, маса Сонця викривляє простір-час так, що Земля, рухаючись найкоротшим шляхом у чотиривимірному просторі-часі, проходить, як нам здається, по майже коловій орбіті в тривимірному просторі. Насправді, хай розраховані інакше, орбіти планет, як їх визначає загальна теорія відносності, майже точнісінько такі самі, як ті, що їх передбачає закон тяжіння Ньютона. Найбільша розбіжність виявляється в орбіти Меркурія, який як найближча до Сонця планета зазнає найсильні- шої дії гравітації й має досить видовжену еліптичну орбіту. Згідно із загальною теорією відносності, велика вісь еліптичної орбіти Меркурія має обертатися навколо Сонця приблизно на один градус за іо ооо років. Хоч би який малий був цей ефект, він був зафіксований (див. розділ з) задовго до 1915 року і став одним із перших підтверджень теорії Ейнштейна. За останні роки за допомогою радарів були виявлені ще менш помітні відхилення орбіт інших планет від передбачень теорії Ньютона: вони цілком збігаються із загальною теорією відносності. Світлові промені теж мають триматися геодезичних ліній простору-часу. І знову той факт, що простір викривлений, означає, що траєкторія світла в просторі вже не схожа на пряму лінію. Тож загальна теорія відносності змушує гравітаційні поля викривляти світло. Наприклад, теорія передбачає, що поблизу Сонця промені світла мають злегка згинатися в бік світила під впливом його маси.

Значить, світло далекої зорі, коли йому випаде пройти поруч із Сонцем, відхилиться на невеликий кут, а отже, спостерігач на Землі побачить зорю не зовсім там, де вона насправді перебуває. Прецесія орбіти Меркурія Звісно, якби світло зорі завжди проходило близько до Сонця, ми не змогли б з’ясувати, чи відхиляється промінь світла, чи зоря й справді розташована там, де ми, як здається, її бачимо. Однак оскільки Земля рухається по орбіті, то позаду Сонця опиняються різні зорі. їхнє світло відхиляється, унаслідок чого змінюється видиме положення щодо інших зір. За звичайних умов спостерігати цей ефект дуже важко, бо світло Сонця затьмарює зорі, розташовані поблизу нього на

Викривлення променів світла поблизу Сонця небі. Утім зробити це можна під час сонячних затемнень, коли Місяць «переходить дорогу» сонячним променям. Гіпотезу Ейнштейна про відхилення світла годі було перевірити відразу ж, тобто 1915 року, адже точилася Перша

світова війна. Тільки 1919 року британська експедиція, що спостерігала затемнення Сонця в Західній Африці, під твердила, що Сонце таки відхиляє світло, як і передбачав Ейнштейн. Цей внесок британської науки в доведення німецької теорії світ привітав тоді як символ примирення двох країн після війни. За іронією долі, коли світлини, зроблені експедицією, згодом перевірили, з’ясувалося, що похибки вимірювань не поступалися за величиною ефекту, який намагалися виміряти. Цей збіг був щасливою випадковістю, а можливо, дослідники заздалегідь знали, якого результату мають досягти, — таке в науці трапляється часто-іусто. Згодом відхилення світла, однак, вдалося з високою точністю підтвердити на підставі численних спостережень. Ще одне передбачення загальної теорії відносності полягає в тому, що біля масивних тіл, таких як Земля, час має сповільнювати плин. Цього висновку Ейнштейн дійшов іще 1907 року, за п’ять років до того, як зрозумів, що гравітація змінює форму простору, і за вісім років до того, як остаточно сформулював свою теорію. Він обчислив величину цього ефекту, виходячи з принципу еквівалентності, який відіграє в загальній теорії відносності ту ж таки роль, що й принцип відносності — у спеціальній теорії. Нагадаємо, що, згідно з основним постулатом спеціальної теорії відносності, усі фізичні закони однакові для всіх неспинних у русі спостерігачів незалежно від їхньої швидкості. Грубо кажучи, принцип еквівалентності поширює це правило й на тих спостерігачів, які рухаються не вільно, а під дією гравітаційного поля. Точне формулювання цього принципу містить низку технічних застережень. Наприклад, якщо гравітаційне поле неоднорідне, то застосовувати принцип слід окремо до рядів невеликих перекриваних однорідних полів-«латок», проте не будемо цим журитися. Для наших цілей принцип еквівалентності можна сформулювати так:

на досить малих ділянках простору годі розмірковувати про те, чи перебуваєте ви в стані спокою в гравітаційному полі або ж рухаєтеся з постійним прискоренням у вакуумі. Уявіть, що ви перебуваєте в ліфті посеред порожнечі. Жодної гравітації, ні «верху», ні «низу» не існує. Ви пливете собі вільно. Потім ліфт починає рухатися, набуваючи постійного прискорення. Ви раптово відчуваєте вагу. Тобто вас притискає до однієї зі стінок ліфта, яка на мить здається підлогою. Якщо ви візьмете яблуко й відпустите його, воно впаде на підлогу. Фактично тепер, коли ви рухаєтеся з прискоренням, усередині ліфта все відбуватиметься точнісінько так само, як якби підйомник лишався непорушним в однорідному гравітаційному полі. Ейнштейн зрозумів, що, подібно до того як, перебуваючи у вагоні поїзда, ви не можете сказати, чи стоїть він, чи рівномірно рухається, так і перебуваючи всередині ліфта, ви неспроможні визначити, чи переміщається він із постійним прискоренням, чи перебуває в однорідному гравітаційному полі. Результатом цього розуміння став принцип еквівалентності. Принцип еквівалентності й наведений приклад його дії будуть справедливі лише в тому разі, коли інертна маса (її бере до уваги другий закон Ньютона, що визначає, якого прискорення надає тілу прикладена до нього сила) і гравітаційна маса (її включає закон тяжіння Ньютона, який визначає величину гравітаційного тяжіння) суть одне й те саме (див. розділ 4). Якщо ці маси однакові, то всі тіла в гравітаційному полі падатимуть із тим самим прискоренням незалежно від маси. Якщо ж ці дві маси не еквівалентні, тоді деякі тіла під впливом гравітації падатимуть швидше за інші й це дозволить відрізнити дію тяжіння від рівномірного прискорення, за якого всі предмети падають однаково. Те, що Ейнштейн використав еквівалентність інертної й гравітаційної мас для виведення принципу

еквівалентності і, врешті-решт, усієї загальної теорії відносності, це безпрецедентний в історії людської думки приклад завзятого й послідовного розвитку логічних висновків. Тепер, познайомившись із принципом еквівалентності, можемо простежити хід міркувань Ейнштейна, виконавши інший уявний експеримент, який показує, чому гравітація впливає на час. Уявіть ракету, що летить у космосі. Для зручності вважатимемо, що її корпус такий довгий, що світлу потрібна ціла секунда, щоб пройти вздовж нього згори вниз. І нарешті, припустімо, що в ракеті сидять два спостерігачі: один — нагорі, під стелею, а другий — унизу, на підлозі, і в обох є однакові годинники, що відлічують секунди. Вважатимемо, що верхній спостерігач, дочекавшись, поки його годинник відлічить секунду, відразу ж посилає нижньому світловий сигнал. Годинник відлічує другу секунду, і верхній спостерігач знову сигналізує про це вниз. У наших умовах, аби досягти нижнього спостерігача, сигналу потрібна секунда. Оскільки верхній спостерігач посилає два світлові сигнали з інтервалом в одну секунду, то й нижній зареєструє їх із таким самим інтервалом. Що зміниться, якщо в цьому експерименті замість вільно плисти в космосі, ракета стоятиме на Землі, перебуваючи під дією гравітації? Згідно з теорією Ньютона, гравітація ані на йоту не змінить ситуацію: якщо верхній спостерігач передаватиме сигнали з інтервалом у секунду, то нижній отримуватиме їх із тим-таки інтервалом. Але принцип еквівалентності передбачає інший розвиток подій. Який саме, ми зможемо зрозуміти, якщо, згідно з принципом еквівалентності мислення, замінимо дію гравітації на постійне прискорення. Це один із прикладів того, як Ейнштейн використовував принцип еквівалентності, створюючи свою нову теорію гравітації.

Отже, припустимо, що наша ракета прискорюється. (Вважатимемо, що прискорюється вона повільно, тож швидкість ракети не наближається до швидкості світла!) Оскільки корпус ракети рухається вгору, то першому сигналу потрібно буде пройти меншу відстань, ніж раніше (до початку прискорення), і до нижнього спостерігача він дійде швидше, ніж через секунду. Якби ракета рухалася з постійною швидкістю, то й другий сигнал надійшов би рівно настільки ж раніше, тож секундний інтервал між двома сигналами не змінився. Проте тієї миті, коли надсилають другий сигнал, завдяки прискоренню ракета рухається швидше, ніж у момент відправлення першого, тож другий сигнал подолає меншу відстань, ніж перший, і на це йому знадобиться ще менше часу. Нижній спостерігач, глянувши на свій годинник, зафіксує, що інтервал між сигналами менший від секунди, і не погодиться з верхнім спостерігачем, який стверджує, що надсилав сигнали точно через секунду. У випадку зі щораз швидшою ракетою в цьому ефекті, імовірно, немає нічого дивного. Зрештою, ми його щойно пояснили! Але згадайте: принцип еквівалентності каже, що те саме має місце, коли ракета перебуває в гравітаційному полі. Це означає, що навіть якщо ракета не прискорюється, а, наприклад, стоїть на стартовій платформі на поверхні Землі, сигнали, надіслані верхнім спостерігачем з інтервалом у секунду (згідно з його годинником), доходитимуть до нижнього спостерігача з меншим інтервалом (за його годинником). От тобі й на! Можна запитати: «Чи означає це, що гравітація змінює плин часу, чи вона просто псує годинники?» Припустимо, що нижній спостерігач піднімається вгору, де він і його партнер звіряють свої годинники. Оскільки годинники ідентичні, то, найпевніше, спостерігачі переконаються, що секунди, які відміряють обидва годинники, збігаються.

Тобто з годинником у нижнього спостерігача все гаразд. Хоч би де годинник опинився, він завжди вимірює плин часу в поданому місці. Подібно до того, як спеціальна теорія відносності говорить нам, що час іде по-різному для спостерігачів, які рухаються один щодо одного, загальна теорія відносності оголошує, що час спливає для кожного зі спостерігачів, які перебувають у різних гравітаційних полях, по-своєму. Згідно із загальною теорією відносності нижній спостерігач реєструє коротший інтервал між сигналами, бо ж біля поверхні Землі через сильнішу гравітацію час спливає повільніше. Що сильніше гравітаційне поле, то більший цей ефект. Закони руху Ньютона поклали край ідеї абсолютного положення в просторі. Теорія відносності, як ми бачимо, позбулася абсолютного часу. Описане передбачення перевірили 1962 року за допомогою пари дуже точних годинників, встановлених на вершині й біля підніжжя водонапірної вежі. З’ясувалося, що годинники біля підніжжя, які були ближчими до Землі, ідуть повільніше — достеменно так, як указує загальна теорія відносності. Цей ефект невеликий: годинник, розташований на поверхні Сонця, лише на хвилину в рік обганяв би такий самий годинник на Землі. Однак із появою надточних навігаційних систем, які отримують сигнали від супутників, різниця ходу годинників на різних висотах набула практичного значення. Якби апаратура ігнорувала передбачення загальної теорії відносності, визначаючи положення, вона помилялася б на кілька кілометрів! Наш біологічний годинник так само реагує на зміни плину часу. Якщо один із близнюків живе на вершині гори, а другий — біля моря, перший старітиме швидше. І якщо їм доведеться зустрітися знову, з’ясується, що один із них

старший. У цьому разі різниця віку буде із заячий скік, але вона істотно зросте, коли незабаром один із близнюків вирушить у тривалу подорож на космічному кораблі, який розганяється до швидкості, близької до світлової. Коли мандрівник повернеться, він буде куди молодший за брата, що залишився на Землі. Цей випадок відомий як «парадокс близнят», але парадоксом він є тільки для тих, хто підсвідомо тримається за ідею абсолютного часу. У теорії відносності немає жодного унікального абсолютного часу — у кожного індивідуума є своя власна мірка часу, яка залежить від того, де він перебуває і як рухається. До 1915 року простір і час сприймали як нерухому арену. Утім події, які на ній розгорталися, на саму арену ніяк не впливали. Це можна сказати навіть про спеціальну теорію відносності. Тіла рухалися, сили притягували або відштовхували, а час і простір просто тривали, не зазнаючи впливу. Логічним видавалося, що простір і час були й будуть завжди. Однак поява загальної теорії відносності докорінно змінила ситуацію. Простір і час наразі перетворилися на динамічні величини: коли переміщаються тіла або діють сили, вони спричиняють викривлення простору й часу, а структура простору-часу, своєю чергою, позначається на русі тіл і дії сил. Простір і час не тільки впливають на все, що діється у Всесвіті, а й самі від усього цього залежать. Як неможливо говорити про події у Всесвіті поза поняттями простору й часу, так після появи загальної теорії відносності було б безглуздо говорити про простір і час поза межами Всесвіту. За десятиліття, що минули з 1915 р., це нове розуміння простору й часу радикально змінило нашу картину світу. Як ви дізнаєтеся далі, давня ідея про незмінну світобудову назавжди поступилася місцем образу динамічного, щораз ширшого Всесвіту, яка, здається, з’явилася в певний момент у минулому і, можливо, у майбутньому в певний момент зникне як дим.

Якщо поглянути на небо ясної безмісячної ночі, то найяскравішими об’єктами, певно, будуть планети Венера, Марс, Юпітер і Сатурн. А ще в око впадуть міріади зір, схожих на наше Сонце, але розташованих набагато далі від нас. Деякі з цих нерухомих зір справді ледь помітно зміщуються одна щодо одної мірою того, як Земля обертається навколо Сонця. Ніякі вони не нерухомі! Відбувається це тому, що лежать такі зорі порівняно близько до нас. Унаслідок руху Землі навколо Сонця ми бачимо ці ближчі зорі на тлі дальших із різних точок зору. Той-таки ефект наявний, коли ви ідете на авто, а дерева біля дороги наче змінюють своє положення на тлі ландшафту, що посувається до горизонту. Що ближче дерева, то більше впадає в око, як вони рухаються. Така зміна відносного положення називається паралаксом. У випадку із зорями це справжня удача для людства, бо паралакс дозволяє безпосередньо виміряти відстань до них. Найближча зоря, Проксима Центавра, перебуває на відстані приблизно чотири світлові роки, або сорок мільйонів мільйонів кілометрів, від Землі. Більшість інших зір, які можна побачити неозброєним оком, лежать у межах декількох сотень світлових років від нас. Для порівняння: від Землі

до Сонця лише вісім світлових хвилин! Зорі розкидані по всьому нічному небі, але помітно сконцентровані вони в смузі, яку ми називаємо Чумацьким Шляхом. Уже 1750 року деякі астрономи висловлювали припущення, що вигляд Чумацького Шляху можна пояснити, якщо вважати, що більшість видимих зір зібрані в дископодібну конфігурацію на кшталт тих, що ми тепер називаємо спіральними галактиками. Тільки через кілька десятиліть англійський астроном Вільям Гершель підтвердив справедливість цієї ідеї, старанно підрахувавши кількість зір, які можна розгледіти в телескоп на різних ділянках неба. Утім, повне визнання ця ідея здобула лише у XX столітті. Тепер ми знаємо, що Чумацький Шлях — наша Галактика — розкинувся приблизно на сто тисяч світлових років і повільно обертається; зорі в його спіральних рукавах роблять один оберт навколо центра Галактики за кількасот мільйонів років. Наше Сонце — звичайнісінька жовта зоря середніх розмірів — розташоване біля внутрішнього краю одного зі спіральних рукавів. Безумовно, ми подолали довгий шлях від часів Аристотеля й Птолемея, коли люди вважали Землю центром Усесвіту! Сучасна картина Всесвіту бере початок у 1924 році, коли американський астроном Едвін Габбл довів, що Чумацький Шлях не єдина галактика. Він відкрив, що існує безліч інших зоряних систем, розділених широкими смугами порожнього простору. Щоб підтвердити це, Габблу треба було визначити відстань від Землі до інших галактик. Але галактики лежать так далеко, що, на відміну від найближчих зір, справді здаються нерухомими. Оскільки Габбл не мав змоги використовувати паралакс для вимірювання відстаней до галактик, то змушений був застосувати непрямі методи оцінювання відстаней. Очевидною мірою відстані до зорі є її яскравість. Але видима яскравість залежить не тільки від відстані до зорі, але й від її світності —

кількості випромінюваного світла. Тьмяна, але близька до нас зоря затьмарить найяскравіше світило із віддаленої галактики. Тому, щоб послуговуватися видимою яскравістю як мірою відстані, ми повинні знати світність зорі. Світність найближчих зір можна розрахувати за їхньою видимою яскравістю, адже завдяки паралаксу ми знаємо відстань до цих зір. Габбл зауважив, що близькі зорі можна класифікувати за характером випромінюваного ними світла. Зорі одного класу завжди мають однакову світність. Далі науковець припустив, що якщо ми виявимо зорі цих класів у далекій галактиці, то їм можна приписати ту саму світність, яку мають подібні зорі поблизу нас. За наявності такої інформації, нескладно вирахувати відстань до галактики. Якщо ми зробимо це із силою-силенною зір в одній галактиці й наші розрахунки дадуть ту саму відстань, то можемо бути впевненими в правильності нашої оцінки. У такий спосіб Едвін Габбл обчислив відстані до дев’яти різних галактик. Сьогодні ми знаємо, що зорі, які можна розгледіти неозброєним оком, становлять мізерну частку від усіх зір. Ми бачимо на небі приблизно 5000 зір — лише близько о,оооі % від усіх зір нашої Галактики — Чумацького Шляху. А Чумацький Шлях — лише одна з понад ста мільярдів галактик, які можна спостерігати в сучасні телескопи. І кожна галактика містить десь сотні мільярдів зір. Якби зоря була крупинкою солі, то всі зорі, видимі неозброєним оком, умістилися б у чайній ложці, проте зорі всього Всесвіту утворили б кулю діаметром понад 13 кілометрів. Зорі такі далекі від нас, що здаються світними цятками. Нам не під силу визначити їхній розмір або форму. Але, як зауважив Габбл, є чимало різних типів зір, і ми можемо розрізняти їх за кольором випромінювання. Ньютон виявив, що,

Паралакс

якщо сонячне світло пропустити через тригранну скляну призму, воно розділиться на складові кольори, яку веселці. Зоряний спектр Відносна інтенсивність різних кольорів випромінювання, що його випускає якесь джерело світла, називається його спектром. Фокусуючи телескоп на окремій зорі або галактиці, можемо досліджувати спектр випромінюваного ними світла. Одна річ, про яку нам розповідає випромінювання тіла, — це його температура, i860 року німецький фізик Ґустав Кірхгоф установив, що будь-яке матеріальне тіло, наприклад зоря, нагріваючись, випромінює світло або випускає інше проміння на кшталт розпеченого вугілля. Світіння нагрітих тіл обумовлене тепловим рухом атомів усередині них. Це називається випромінюванням чорного тіла (попри те що самі нагріті тіла не є чорними). Спектр ви¬

промінювання чорного тіла важко з чим-небудь переплутати: він має характерний вигляд, який змінюється зі зміною температури. Спектр випромінювання чорного тіла Тому випромінювання нагрітого тіла нагадує покази термометра. Спостережуваний спектр випромінювання різних зір завжди схожий на випромінювання чорного тіла, це щось на кшталт зоряної візитівки із зазначенням її температури. Якщо уважно вивчити зоряне світло, воно повідомить іще більше інформації. Ми виявимо відсутність деяких окремих кольорів, причому в різних зір вони будуть різними. І оскільки ми знаємо, що кожен хімічний елемент поглинає характерний для нього набір кольорів, то, порівнюючи ці кольори з тими, яких у спектрі зорі бракує, зможемо точно визначити, які елементи наявні в її атмосфері.

У 1920-ті роки, коли астрономи заходилися вивчати спектри зір в інших галактиках, їм пощастило виявити дещо дуже цікаве — ті самі характерні набори відсутніх кольорів, що й у зір у нашій галактиці, але всі вони були зміщені до червоного кінця спектра, причому в однаковій пропорції. Фізикам зміщення кольору або частоти відомі як ефект Доплера. Ми всі знайомі з тим, як це явище впливає на звук. Прислухайтеся до того, як вулицею їде автівка. Коли вона наближається, звук двигуна або гудка звучить дедалі вище, а тільки-но авто проїде й мчатиме від нас, висота звуку буде знижуватися. Поліцейський автомобіль, що їде до нас зі швидкістю юо кілометрів за годину, розвиває приблизно десяту частку швидкості звуку. Звук його сирени являє собою хвилю — чергування гребенів і западин. Нагадаємо, що відстань між найближчими гребенями (або западинами) називається довжиною хвилі. Що менша довжина хвилі, то більше число коливань досягає нашого вуха щосекунди й то вищий тон, або частота, звуку. Ефект Доплера зумовлений тим, що автомобіль, який під’їздить, випускаючи кожен наступний Ефект Доплера

гребінь звукової хвилі, перебуватиме щоразу ближче до нас, і через це відстані між гребенями виявляться меншими, ніж якби автівка стояла на місці. Це означає, що довжини хвиль, які досягають нас, зменшуються, а їхня частота збільшується. І навпаки, якщо авто віддаляється, довжина хвиль, які ми вловлюємо, збільшується, а їхня частота зменшується. І що швидше пересувається автомобіль, то сильнішим виявляється ефект Доплера, що дозволяє використовувати його для вимірювання швидкості. Схоже поводяться світло й радіохвилі. Поліція використовує ефект Доплера для визначення швидкості автомобілів шляхом вимірювання довжини хвилі відбитого від них радіосигналу. Світло являє собою коливання, або хвилі, електромагнітного поля. Як ми зазначали в розділі 5, довжина хвилі видимого світла просто мізерна — від 40 до 8о мільйонних часток метра. Людське око сприймає світлові хвилі різної довжини як різні кольори, причому найбільшу довжину мають хвилі, що відповідають червоному кінцю спектра, а найменшу — ті, які належать до синього. Тепер уявіть джерело світла, розташоване на постійній відстані від нас, наприклад зорю, що випускає світлові хвилі певної довжини. Довжина реєстрованих хвиль буде такою самою, як у випромінюваних. Але припустімо тепер, що джерело світла посунулося геть від нас. Як й у випадку зі звуком, це призведе до збільшення довжини хвилі світла, а значить, спектр зміститься в бік червоного кінця. Довівши існування інших галактик, Габбл займався визначенням відстаней до них і спостереженням їхніх спектрів. У той час здебільшого припускали, що галактики рухаються безладно, і очікували, що кількість спектрів, зміщених у синій кінець, буде приблизно таким самим, як

кількість зміщених у червоний. Тому цілковитою несподіванкою стало відкриття того, що спектри більшості галактик демонструють червоне зміщення — майже всі зоряні системи від даляються від нас! Ще більший подив викликало оприлюднене 1929 року відкриття Габбла, що величина червоного зміщення галактик не випадкова, а прямо пропорційна відстані від них до нас. Інакше кажучи, що далі від нас галактика, то швидше вона «тікає»! Звідси випливало, що Всесвіт не може бути статичним, незмінним за розмірами, як вважали раніше. Насправді він розширюється: відстань між галактиками невпинно зростає. Усвідомлення того, що Всесвіт розширюється, зробило справжню революцію в головах, одну з найбільших у XX столітті. Коли озираєшся назад, може здатися дивним, що ніхто не додумався до цього раніше. Ньютон та інші великі уми мали зрозуміти, що статичний Усесвіт був би нестабільним. Навіть якщо в певний момент він виявився б нерухомим, взаємне притягання зір і галактик швидко змусило б його стискатися. Навіть якби Всесвіт відносно повільно розширювався, гравітація врешті-решт поклала б край цьому розширенню й спричинила б стиснення. Однак, якщо швидкість розширення Всесвіту сягає понад певну критичну позначку, гравітація ніколи не зможе його зупинити й Усесвіт розширюватиметься вічно. Тут проглядається віддалена схожість із ракетою, що злітає з поверхні Землі. За відносно малої швидкості тяжіння зрештою зупинить ракету, і вона почне падати на Землю. Водночас, якщо швидкість ракети вища за критичну (понад 11,2 кілометра за секунду), тяжіння не зможе її утримати, і вона назавжди залишить Землю. Спираючись на теорію тяжіння Ньютона, могли передбачити таку поведінку Всесвіту в будь-який момент у XIX або XVIII столітті, і навіть наприкінці XVII. Однак віра

в статичний Усесвіт була настільки сильною, що омана тривала до початку XX століття. Навіть Ейнштейн був настільки впевнений у цьому, що 1915 року видозмінив загальну теорію відносності, штучно додавши в рівняння особливий член, який дістав назву космологічної сталої й забезпечував статичність Усесвіту. Космологічна стала виявлялась як дія якоїсь нової сили — «антигравітації», що, на відміну від інших сил, не мала жодного певного джерела, а просто була невід’ємною властивістю простору-часу. Під впливом цієї сили простір-час виявляв «вроджену» тенденцію до розширення. Добираючи величину космологічної сталої, Ейнштейн міг варіювати силу цієї тенденції. За її допомогою науковець зумів точно врівноважити взаємне тяжіння всієї наявної у світі матерії й отримати в результаті статичний Усесвіт. Згодом Ейнштейн відкинув ідею космологічної сталої, визнавши її своєю «найбільшою помилкою». Як ми невдовзі переконаємося, сьогодні є підстави вважати, що науковець, можливо, мав-таки рацію, вводячи космологічну сталу. Але найбільше Ейнштейна, мабуть, пригнічувало те, що він дозволив своїй вірі в нерухомий Усесвіт перекреслити висновок про те, що Всесвіт розширюється, — його передбачала власна теорія науковця. Здається, тільки одна людина ладна була сприйняти серйозно цей наслідок загальної теорії відносності. Поки Ейнштейн та інші фізики дошукувалися способу уникнути нестатечності Всесвіту, російський фізик і математик Олександр Фрідман, навпаки, наполягав на тому, що той розширюється. Фрідман зробив щодо Всесвіту два вельми прості припущення: що на вигляд він однаковий, куди б ми не дивилися, і що поданий здогад слушний, хоч би з якої точки ми дивимося на Всесвіт. Спираючись на ці дві ідеї й розв’язавши рівняння загальної теорії відносності, він

довів, що Всесвіт не може бути статичним. Таким чином, 1922 року, за кілька років до відкриття Едвіна Габбла, Фрідман точно передбачив те, що згодом той виявив! Припущення, що Всесвіт на вигляд скрізь однаковий, не зовсім відповідає дійсності. Наприклад, як ми вже знаємо, зорі нашої Галактики вишиковуються на нічному небі у виразну світлу смугу — Чумацький Шлях. Але якщо ми подивимося на від далені галактики, схоже, що зорі розподілені на небі більш-менш рівномірно. Тим-то Всесвіт на вигляд приблизно однаковий у будь-якому напрямку, якщо спостерігати його у великому масштабі порівняно з відстанями між галактиками й ігнорувати відмінності в малих масштабах. Уявіть, що ви перебуваєте в лісі, де дерева ростуть довільно. Подивившись в одному напрямку, ви побачите найближче дерево за метр від себе. У другому напрямку поряд буде дерево на відстані трьох метрів. У третьому ви побачите відразу кілька дерев за метр-два-три від себе. Не схоже, щоб ліс був хоча б десь однаковий на вигляд. Але якщо взяти до уваги всі дерева в радіусі кілометра й усереднити такі відмінності, ви побачите, що ліс однаковий в усіх напрямках. Протягом тривалого часу однорідний розподіл зір був достатньою підставою для прийняття фрідманівської моделі як першого наближення до реальної картини Всесвіту. Але згодом щасливий випадок допоміг знайти ще одне підтвердження того, що припущення Фрідмана, на диво, точно описує Всесвіт. 1965 року два американські фізики, Арно Пензіас і Роберт Вільсон із «Bell Telephone Laboratories»1 у Нью-Джерсі, налаштовували дуже чутливий 1 Відома американська корпорація, створена 1925 року шляхом злиття та централізації науково-дослідних відділів компаній «AT&T» і «Western Electric». З 1996 року дослідницький підрозділ «Lucent Technologies». Потужний дослідницький центр у царині телекомунікацій, електронних та комп’ютерних систем.

Ізотропний ліс мікрохвильовий приймач. (Мікрохвилями називають випромінювання з довжиною хвилі близько сантиметра.) Пензіасу й Вільсону не давало спокою те, що приймач реєстрував більший рівень шуму, ніж вони очікували. Науковці виявили на антені пташиний послід й усунули інші потенційні причини збоїв, але невдовзі вичерпали всі можливі джерела перешкод. Шум відзначався тим, що не припинявся ні вдень ні вночі протягом цілого року, хай там як Земля оберталася навколо своєї осі й Сонця. Оскільки рух Землі спрямовував приймач у різні сектори космосу, то Пензіас і Вільсон вирішили, що шум приходить із-за меж Сонячної системи й навіть із-за меж Галактики. Здавалося, він ішов рівною мірою з усіх куточків космосу. Нині ми знаємо, що, хоч би куди був спрямований приймач, цей шум залишається постійним, окрім мізерно малих варіацій. Так Пензіас і Вільсон випадково натрапили на дивовижний приклад, який доводив першу гіпотезу Фрідмана.

Звідки ж брався цей космічний фоновий шум? Приблизно в той-таки час, коли Пензіас і Вільсон досліджували загадковий шум у приймачі, двоє американських фізиків із Принстонського університету, Боб Дік і Джим Піблс, теж зацікавилися мікрохвилями. Вони вивчали припущення Джорджа Ґамова (у минулому студента Олександра Фрідмана) про те, що на ранніх стадіях розвитку Всесвіт був вельми густий і добіла розпечений. Дік і Піблс вважали, що якщо це так, то ми нібито можемо спостерігати світіння раннього Всесвіту, адже світло з дуже далеких областей космосу приходить до нас тільки зараз. Однак через розширення Всесвіту це світло, либонь, настільки зміщене в червоний кінець спектру, що перетворюється з видимого випромінювання на мікрохвильове. Дік і Піблс якраз збиралися шукати це випромінювання, коли, почувши про їхню працю, Пензіас і Вільсон збагнули, що вже знайшли його. За цю знахідку Пензіас і Вільсон були 1978 року відзначені Нобелівською премією (чим, здається, дещо образили Діка й Піблса, не кажучи вже про Ґамова). На перший погляд той факт, що Всесвіт на вигляд усюди однаковий, свідчить про те, що ми посідаємо в ньому якесь особливе місце. Зокрема, може здатися, що коли всі галактики віддаляються від нас, то ми десь-таки перебуваємо в центрі Всесвіту. Є, однак, інше пояснення цього феномена: Усесвіт може також мати однаковий вигляд у всіх напрямках, якщо дивитися на нього з будь- якої іншої галактики. Якщо ми пригадаємо, саме в цьому й полягало друге припущення Фрідмана. УУ нас немає жодних наукових аргументів за й проти другої гіпотези Фрідмана. Сто років тому християнська церква визнала б її єретичною, адже церковна доктрина стверджувала, що Земля посідає особливе місце в центрі світо-

будови. Але сьогодні ми приймаємо це припущення Фрід- мана з майже протилежних міркувань, переймаючись чимось на кшталт скромності: нам здалося б абсолютно дивовижним, якби Всесвіт був на вигляд скрізь однаковим тільки для нас, але не для інших спостерігачів у Всесвіті! Згідно з фрідманівською моделлю Всесвіту, усі галактики віддаляються одна від одної. Щось таке відбувається, коли надувають повітряну кулю й кольорові плями на її поверхні розповзаються. Оскільки куля збільшується, то збільшуються й відстані між будь-якими двома плямами, але при цьому жодну з плям не можна вважати центром розширення. А якщо радіус повітряної кулі постійно збільшується, то чим далі одна від одної розташовані плями на її поверхні, тим швидше вони «тікатимуть» у процесі розширення. Припустімо, що радіус повітряної кулі щосекунди подвоюється. Тоді дві плями, розділені спочатку відстанню в один сантиметр, за секунду опиняться вже на відстані двох сантиметрів одна від одної (якщо вимірювати вздовж поверхні повітряної кулі), тож їхня відносна швидкість становитиме сантиметр за секунду. Разом із тим дві цятки, що їх розділяли іо сантиметрів, за секунду після початку розширення розійдуться на 20 сантиметрів, тож їхня відносна швидкість становитиме ю сантиметрів за секунду. Точно так само в моделі Фрідмана швидкість, з якою будь-які дві галактики віддаляються одна від одної, пропорційна відстані між ними. Відповідно модель передбачає, що червоне зміщення галактики має бути прямо пропорційним її відстані від нас. Це та сама залежність, яку згодом виявив Габбл. Хоча Фрідману вдалося запропонувати вдалу модель і передбачити результати спостережень Габбла, його праця залишалася майже невідомою на Заході, поки 1935 року аналогічну модель

Розширення «повітряної'кулі» Всесвіту не запропонували американський фізик Говард Робертсон і британський математик Артур Вокер, ґрунтуючись на відкритті розширення Всесвіту, яке зробив Габбл. Фрідман запропонував тільки одну модель Усесвіту. Але якщо його припущення справедливі, рівняння Ейнштейна допускають три класи розв’язків, тобто існує три різні типи фрідманівських моделей і три різні сценарії розвитку Всесвіту. Перший клас розв’язків (той, який знайшов Фрідман) передбачає, що розширення Всесвіту відбувається досить повільно, через що тяжіння між галактиками поступово вповільнює й врешті-решт зупиняє його. Після цього галактики починають зближуватися, а Всесвіт — стиска¬

тися. Згідно з другим класом розв’язків, Усесвіт розширюється так швидко, що гравітація лише трохи сповільнить його, але ніколи не зможе зупинити. Нарешті, є третій клас розв’язків, згідно з яким Усесвіт розширюється якраз із такою швидкістю, щоб лише уникнути стиснення. З часом швидкість розльоту галактик дедалі зменшується, але ніколи не досягає нуля. Дивовижна особливість першої моделі Фрідмана — те, що в ній Усесвіт не безкрайній, але при цьому в просторі ніде немає жодного кордону. Гравітація така сильна, що простір загнуто й замкнено на собі. Це певною мірою схоже на поверхню Землі, яка теж скінченна, але не має меж. Якщо рухатися по поверхні Землі в певний бік, то ніколи не натрапиш на нездоланний бар’єр або край світу, проте врешті-решт повернешся туди, звідки почав шлях. У першій моделі Фрідмана простір влаштовано точно так само, але в трьох вимірах, а не у двох, як у випадку з поверхнею Землі. Ідея про те, що можна обійти Всесвіт і повернутись у вихідний пункт, — річ гарна для наукової фантастики, але практичного значення не має, адже, як можна довести, Усесвіт стиснеться в точку, перш ніж мандрівник повернеться туди, звідки вирушив. Усесвіт такий великий, що потрібно рухатися швидше за світло, щоб устигнути закінчити мандрівку там, де ви її почали, а такі швидкості заборонені1. У другій моделі Фрідмана простір також викривлено, але в інший спосіб. І тільки в третій моделі великомасштабна геометрія Всесвіту пласка (хоча простір викривляється поблизу масивних тіл). Яка з моделей Фрідмана описує наш Усесвіт? Чи припиниться коли-небудь розширення Всесвіту й натомість почнеться стискання? Чи, навпаки, Усесвіт розширюватиметься вічно? Точніше, їх не допускає теорія відносності.

Виявилося, що відповісти на це запитання важче, ніж науковцям здавалося спочатку. Навіть найбільш поверховий аналіз залежить передусім від двох речей — спостережуваної нині швидкості розширення Всесвіту і його сьогоднішньої середньої густини (кількості матерії, що припадає на одиницю об’єму простору). Що більша поточна швидкість розширення, то більша гравітація, а значить, і густина речовини, потрібної, щоб зупинити розширення. Якщо середня іустина перевищує деяке критичне значення (визначене швидкістю розширення), то гравітаційне тяжіння матерії зможе зупинити розширення Всесвіту й змусити його стискатися — це відповідає першій моделі Фрідмана. Якщо середня густина менша за критичне значення, тоді гравітаційне тяжіння не зможе зупинити розширення й Усесвіт розширюватиметься вічно, як у другій фрідманів- ській моделі. Нарешті, коли середня густина Всесвіту точно дорівнює критичному значенню, розширення Всесвіту невпинно сповільнюватиметься, дедалі ближче підходячи до статичного стану, але ніколи не досягаючи його. Це підпадає під третю модель Фрідмана. То яка ж модель правильна? Ми можемо визначити нинішні темпи розширення Всесвіту, якщо виміряємо швидкість, з якою віддаляються від нас інші галактики, використовуючи ефект Доплера. Це можна зробити дуже точно. Однак відстані до галактик відомі не надто добре, адже вимірювати їх ми можемо тільки опосередковано. Тому нам відомо лише те, що Всесвіт розширяється зі швидкістю 5-ю % на мільярд років. Ще більше ми губимося в здогадках, коли йдеться про нинішню середню густину Всесвіту. Так, якщо ми складемо маси всіх видимих зір у нашій та інших галактиках, сума буде меншою за соту частку того, що потрібно, щоб зупинити розширення Всесвіту, навіть за найнижчої оцінки швидкості розширення.

Але це далеко не все. Наша та інші галактики, певно, містять значну кількість якоїсь «темної матерії», яку ми не можемо спостерігати безпосередньо, але про існування якої знаємо завдяки її гравітаційному впливу на орбіти зір у галактиках. Можливо, за найкраще свідчення існування темної речовини правлять орбіти зір на периферії спіральних галактик, схожих на Чумацький Шлях. Зорі ці обертаються навколо своїх галактик занадто швидко, щоб їх могло утримувати на орбіті тяжіння самих лише видимих зір галактики. Окрім того, більшість галактик входять до складу скупчень, і ми можемо так само зробити висновок про наявність темної матерії між галактиками в цих скупченнях за її впливом на рух галактик. Насправді кількість темної матерії у Всесвіті значно перевищує кількість звичайної речовини. Якщо врахувати всю темну матерію, ми отримаємо приблизно десяту частину від маси, потрібної для того, щоб покласти край розширенню. Не можна, утім, виключати існування інших, іще не відомих нам форм матерії, розподілених майже рівномірно скрізь у Всесвіті, що могло б підвищити його середню густину. Наприклад, існують елементарні частинки — нейтрино, — які дуже слабко взаємодіють із речовиною і які надзвичайно важко виявити (в одному з нових нейтринних експериментів використовують підземний резервуар, заповнений 50 тисячами тонн води). Вважали, що нейтрино невагомі, тому не спричиняють гравітаційного тяжіння. Проте дослідження кількох останніх років свідчать, що нейтрино таки має мізерно малу масу, яку раніше не вдавалося зафіксувати. Якщо нейтрино мають масу, вони могли б бути однією з форм темної матерії. Тим не менш, навіть з урахуванням такої темної матерії у Всесвіті, схоже, набагато менше речовини, ніж необхідно, щоб зупинити його на шляху розширення. Тим-то більшість фізиків донедавна погоджувалися на думці, що найближча до реальності друга модель Фрідмана.

Потім, однак, з’явилися нові спостереження. За останні кілька років різні групи дослідників вивчали найдріб- ніші брижі того мікрохвильового фону, який виявили Пензіас і Вільсон. Розміри цих брижів можуть служити індикатором великомасштабної структури Всесвіту. Її характер, схоже, вказує, що Всесвіт таки плаский (як у третій моделі Фрідмана)! Але оскільки сумарної кількості звичайної й темної матерії для цього, здається, недостатньо, фізики теоретично припускали існування іншої, іще не виявленої субстанції — темної енергії. І неначе для того, щоб ускладнити проблему, нещодавні спостереження засвідчили, що розширення Всесвіту не вповільнюється, а прискорюється. Моделлю Фрідмана тут і не пахне! Це дуже дивно, оскільки наявність у просторі речовини — високої чи низької густини — може тільки сповільнювати розширення, адже гравітація завжди діє як сила тяжіння. Прискорення космічного розширення — це щось на кшталт бомби, яка збирає, а не розсіює енергію після вибуху. Яка сила відповідальна за прискорене розширення космосу? Ніхто не може нічого сказати про це. Проте, можливо, Ейнштейн мав-таки рацію, коли увів у свої рівняння космологічну сталу (і відповідний їй ефект антигравітації). ЗЗ розвитком нових технологій і появою чудових космічних телескопів ми активно отримуємо нові, дивовижні дані про Всесвіт. І ось гарна свіжа новина: тепер нам відомо, що він і далі розширюватиметься найближчим часом із чимраз більшою швидкістю, а час триватиме вічно, принаймні для тих, кому вистачить розважливості, щоб не потрапити в чорну діру. Але що ж було на світанні? Як починався Всесвіт і що змусило його розширюватися?

У моделі Фрідмана четвертий вимір Усесвіту — час, — як і простір, має обмежену протяжність. Він подібний до відрізка, що має два кінці або дві граничні точки, тобто має кінець і початок. Фактично всі розв’язки рівнянь Ейнштейна, отримані для тієї кількості матерії, яку ми спостерігаємо у Всесвіті, мають одну дуже важливу загальну характеристику: колись у минулому (приблизно 13,7 мільярда років тому) відстань між сусідніми галактиками, певно, дорівнювала нулю. Інакше кажучи, весь Усесвіт був стиснутий у точку нульового розміру, сферу з нульовим радіусом. Густина Всесвіту й кривизна простору-часу були тоді, либонь, нескінченними. Цей момент ми називаємо Великим Вибухом. Усі наші космологічні теорії засновані на припущенні, що простір-час гладенький і майже плаский. Це означає, що всі дані теорії порушуються в момент Великого Вибуху, адже простір-час нескінченної кривизни важко назвати майже пласким! Таким чином, якщо щось і передувало Великому Вибуху, воно не допоможе зрозуміти те, що трапилося згодом, бо передбачуваність порушується якраз у момент Великого Вибуху. Відповідно, знаючи тільки те, що трапилося після нього, ми не можемо визначити, що було раніше. Події, які передували Великому Вибуху, не можуть мати жодних наслідків для нас, а отже, під час створення наукової

моделі Всесвіту їх можна не брати до уваги. Ми маємо виключити ці дані зі своєї моделі й вважати, що Великий Вибух поклав початок часу. Питання про те, хто створив умови для Великого Вибуху, і подібні до нього не є науковими. Ще однією нескінченною величиною у Всесвіті нульових розмірів мала бути температура. Вважають, що в момент Великого Вибуху Всесвіт був аж надто гарячим. Мірою того, як він розширювався, температура випромінювання знижувалася. А оскільки температура є мірою середньої енергії — або швидкості — частинок, охолодження Всесвіту мало, мабуть, серйозні наслідки для матерії. За дуже високих температур частинки рухалися так стрімко, що про їхнє взаємне притягання під дією ядерних або електромагнітних сил годі було говорити, але зі зниженням температури частинки почали притягатись і з’єднуватись одна з одною. Навіть види наявних у Всесвіті частинок залежать від його температури, а значить, і від віку. \ Аристотель не вірив, що речовина складається з частинок. Він вважав, що матерія безперервна. За Аристотелем, її можна без кінця ділити на чимраз менші й менші частини й ніколи не натрапити на неподільне «зерня». Утім, деякі давньогрецькі мислителі, наприклад Демокрит, вважали, що матерії властива «зернистість» і що все в природі складається із сили-силенної всіляких атомів. (Слово «атом» в перекладі з грецької означає «неподільний».) Нині ми знаємо, що так воно і є, принаймні в нашому довкіллі й за сьогочасного стану Всесвіту. Але атоми нашого Всесвіту існували не завжди, вони не є неподільними і являють собою лише невеликий відсоток від усього розмаїття частинок у Всесвіті. Атоми складаються з частинок меншого розміру: електронів, протонів і нейтронів. Протони й нейтрони, своєю чергою, побудовані зі ще крихітніших частинок, які називаються

кварками. Окрім того, кожному типу субатомних частинок відповідають античастинки. Вони мають таку саму масу, але протилежний електричний заряд та інші характеристики. Наприклад, античастинка електрона, що називається позитроном, має позитивний заряд, протилежний негативному заряду електрона. Можливо, існують цілі антисвіти й антилюди, що складаються з античастинок. Щоправда, якщо частинка й античастинка зустрічаються, вони знищують одна одну. Тож, якщо вам доведеться зустріти своє анти-я, ні в якому разі не тисніть йому руку! Адже обоє ви — бац! — зникнете в сліпучому спалаху світла. Світлову енергію переносять частинки іншого типу — невагомі фотони. Для Землі найближчим і найбільшим постачальником фотонів служить ядерне горно Сонця. Воно постачає вдосталь й інших частинок — уже згадані нейтрино (і антинейтрино). Але ці надзвичайно легкі частинки майже не взаємодіють із речовиною, тому щосекунди непомітно проходять крізь нас мільярдами. Добре відомо, що фізики виявили десятки типів елементарних частинок. У Всесвіті, що переживає складні еволюційні зміни, набір цих частинок теж еволюціонував. Саме ця еволюція уможливила виникнення планет, подібних до нашої, і живих істот, схожих на нас. Через секунду після Великого Вибуху Всесвіт розширився достатньо, щоб його температура знизилася приблизно до десяти мільярдів градусів Цель- сія. Це в тисячу разів більше, ніж у центрі Сонця, але подібні температури відзначали під час вибухів водневих бомб. У той час Усесвіт містив здебільшого фотони, електрони, нейтрино та їхні античастинки, а ще нечисленні протони й нейтрони. При цьому частинки мали таку велику енергію, що, наштовхуючись одна на одну, витворювали безліч різних пар частинка — античастинка. Наприклад, зіткнення фотонів могло породити електрон і його античастинку—позитрон. Деякі з таких новопосталих

частинок, стикаючись зі своїми близнюками-античастин- ками, зникали. Щоразу, коли електрон зустрічається з позитроном, вони знищуються, але зворотний процес не такий простий. Для того щоб дві безмасові частинки, такі як фотони, могли породити пару частинка — античастинка, наприклад електрон і позитрон, безмасовим частинкам потрібна певна мінімальна енергія. Електрон і позитрон мають масу, і ця новостворювана маса повинна породжуватися енергією зіштовхуваних частинок. Оскільки Всесвіт розширювався далі й температура знижувалася, до зіткнення частинок, які мають достатню енергію для народження електрон-позитронних пар, доходило чимраз рідше, тоді як куди частіше відбувалося взаємознищення пар. Урешті-решт більша частина електронів і позитронів взаємно анігілювалися, утворивши більше фотонів і залишивши відносно мало електронів. Нейтрино й антинейтрино, які взаємодіють між собою й з іншими частинками дуже слабко, знищували одне одного не так швидко. Вони, мабуть, і досі кружляють десь навколо нас. Якби ми могли спостерігати їх, це послужило б наочним доказом на користь описаної вище картини гарячого молодого Всесвіту. На жаль, у наші дні енергія цих частинок занадто низька, щоб спостерігати їх безпосередньо (хоча, можливо, їх вдасться виявити опосередковано). Приблизно за сто секунд після Великого Вибуху Всесвіт охолонув до одного мільярда градусів — температури надр найгарячіших зір. У цих умовах енергії протонів і нейтронів було вже недостатньо для подолання сильної ядерної взаємодії, і вони почали зливатися, утворюючи ядра дейтерію (важкого водню), які містять один протон і один нейтрон. Відтак ядра дейтерію могли, приєднуючи протони й нейтрони, перетворитися на ядра гелію, що складаються з пари протонів і пари нейтронів, а також

породити невелику кількість ядер двох важчих елементів — літію та берилію. Можна підрахувати, що, згідно з теорією гарячого Всесвіту, близько чверті протонів і нейтронів об’єдналося в ядра гелію, причому зберігалася якась дещиця важкого водню та інших елементів. Нейтрони, які залишилися, у результаті розпаду перетворилися на протони — ядра звичайних атомів водню. Рівновага фотонів та електрон-позитронних пар Цю картину первісного гарячого Всесвіту вперше запропонував Джордж Ґамов у відомій праці, яку він написав 1948 року в співавторстві зі своїм учнем Ральфом Альфе- ром. Ґамов мав неабияке почуття іумору: він додав до списку авторів ім’я фізика-ядерника Ганса Бете, щоб вийшло «Альфер, Бете, Ґамов» на кшталт перших трьох літер грецького алфавіту (альфа, бета, гамма), — краще й не треба, коли йдеться про статтю, присвячену зародженню Всесвіту! У згаданій праці автори зробили чудове передбачення, що випромінювання (у формі фотонів), яке виникло на початкових, гарячих стадіях розвитку Всесвіту, має зберегтися до наших днів, але його температура повинна лише на кілька градусів перевищувати абсолютний нуль.

(Абсолютним нулем вважають температуру -273 °С, за якої речовина не містить жодної теплової енергії, а отже, це найнижча з можливих температур.) Саме це мікрохвильове випромінювання виявили Пен- зіас і Вільсон 1965 року. Коли Альфер і Ґамов опублікували свою статтю, про ядерні реакції між протонами й нейтронами було відомо небагато. Тому передбачення співвідношень різних елементів у ранньому Всесвіті виявилися досить приблизними. Утім згодом, коли вдалося знову провести обчислення з урахуванням нових, точніших даних, з’ясувалося, що результати дуже добре узгоджуються зі спостереженнями. Залишається додати, що в якийсь інший спосіб вельми важко пояснити, чому саме чверть маси Всесвіту припадає на частку гелію. І все ж описана картина породжує низку проблем. Тривалості ранніх етапів еволюції в моделі Великого Вибуху не вистачає для того, щоб тепло встигло поширитися з одного регіону гарячого Всесвіту в інший. Це означає, що в початковому стані Всесвіт повинен був скрізь мати строго однакову температуру, інакше ніяк не пояснити однакову температуру мікрохвильового фону у всіх напрямках. Окрім того, мало йтися про дуже чітко визначену початкову швидкість вибуху, щоб розширення відбувалося на межі критичного режиму, що дозволяє уникнути стиснення. Дуже важко пояснити, чому Всесвіт зародився саме в такому стані, якщо не допускати втручання Бога, який мав намір створити істот на кшталт нас. Намагаючись знайти модель Усесвіту, у якій безліч різних початкових станів могла розвинутися в щось подібне до наявної світобудови, науковець із Массачусетсько- го технологічного інституту Алан Ґут припустив, що ранній Усесвіт міг пройти період дуже швидкого розши¬

рення. Це розширення називають «інфляцією», маючи на увазі, що Всесвіт у той період розширювався з дедалі більшою швидкістю. Якщо вірити Ґуту, радіус Усесвіту за мізерну частку секунди збільшився в мільйон мільйонів мільйонів мільйонів мільйонів (одиниця з тридцятьма нулями) разів. Будь-які неоднорідності у Всесвіті просто виправилися б у процесі цього розширення, як зморшки на повітряній кульці мірою того, як її надувають. Таким чином, інфляційна теорія пояснює, як нинішній, гладенький та однорідний стан Усесвіту міг розвинутися з купи всіляких неоднорідних споконвічних станів. Тож тепер ми певною мірою впевнені в тому, що маємо правильну картину подій аж до однієї мільярдної трильйонної трильйонної частки (ісг33) секунди від Великого Вибуху. Уся ця первісна метушня Великого Вибуху завершилася лише через декілька годин формуванням ядер гелію й деяких інших елементів, таких як літій. Потім десь із мільйон років Усесвіт просто розширювався далі й нічого суттєвого не відбувалося. Нарешті температура знизилася до декількох тисяч градусів. Електронам і ядрам стало замало кінетичної енергії, щоб долати силу електромагнітного тяжіння, і вони почали об’єднуватися в атоми. Усесвіт у цілому розширювався б і остигав, але в регіонах, де густина була трохи вищою за середню, розширення додатково гальмувалося гравітаційним тяжінням надлишкової речовини. Під дією такого тяжіння розширення в цих регіонах Усесвіту зупинилося, поступившись місцем стисненню (колапсу). Мірою того як вони стягувалися, тяжіння навколишньої речовини могло надати цим регіонам ледь помітного обертання. Оскільки регіон стягується, він обертається дедалі швидше подібно до того, як фігурист прискорюється, крутячись на льоду, коли притискає до себе руки. Коли розміри такого регіону ставали досить малими, його обертання

пришвидшувалося настільки, що могло збалансувати гравітацію. Так утворилися обертові спіральні галактики. Інші регіони Всесвіту, яким пощастило уникнути обертання, стали овальними об’єктами, що їх називають еліптичними галактиками. У таких регіонах колапс призупиняється через стійке обертання окремих частин галактики навколо її центра, тоді як уся зоряна система загалом не обертається. З часом воднево-гелієвий газ у галактиках мусив розпадатися на невеликі хмари, які руйнувалися під дією власного тяжіння. Оскільки вони стискалися й атоми в них зіштовхувалися, то температура газу зростала, поки не досягала величини, необхідної для початку реакцій ядерного синтезу. Ці реакції перетворюють водень на гелій і схожі на керований вибух водневої бомби. Тепло, що виділяється при цьому, змушує зорі світитися. Це тепло також збільшує тиск газу, поки його не вистачає на те, щоб урівноважити силу тяжіння, відтак стискання газу припиняється. Приблизно так газові хмари стають подібними до нашого Сонця зорями, які спалюють водень, перетворюючи його на гелій, і випромінюють вивільнену енергію у формі тепла й світла. Вони чимось схожі на повітряну кульку, у якій внутрішній тиск повітря на стінки, що змушує кульку розширюватися, врівноважується за рахунок пружності гумової оболонки, яка прагне зменшити розмір кульки. Сформувавшись із хмар гарячого газу, зорі тривалий час зберігають стійкість завдяки балансу між виділенням тепла в ядерних реакціях і гравітаційним тяжінням. Утім рано чи пізно зоря вичерпує свій запас водню й іншого ядерного палива. Парадоксально, але що більший запас палива має зоря, то швидше воно закінчується. Так ста- ється через те, що чим масивніша зоря, тим вища температура їй потрібна, щоб збалансувати своє тяжіння. А чим гарячіша зоря, тим швидше відбувається реакція ядер¬

ного синтезу й швидше витрачається паливо. Нашому Сонцю, імовірно, вистачить палива ще десь на п’ять мільярдів років, але масивніші зорі здатні витратити свої ресурси лише за сто мільйонів років, що значно менше за вік Усесвіту. Коли зоря вичерпує паливо, вона починає остигати й гравітація бере гору, спричиняючи стиснення. Стиснення зближує атоми, змушуючи зорю знову розігріватися. За достатнього нагрівання зоря може почати перетворювати гелій на важчі елементи, зокрема вуглець і кисень. Це, проте, вивільняє не надто багато енергії, тож криза неминуча. Що трапляється далі, не цілком зрозуміло, але дуже ймовірно, що центральні ділянки зорі стискаються, переходячи в дуже густий стан, і це робить їх, наприклад, чорними дірами. Термін «чорна діра» з’явився порівняно нещодавно. Першим його вжив 1969 року американський науковець Джон Вілер, описуючи наочно ідею, висловлену щонайменше років двісті тому. Якщо зоря досить масивна, може виявитися, що навіть світло не зуміє подолати її тяжіння, і тоді всім зовнішнім спостерігачам зоря видаватиметься чорною. Коли ця ідея була висловлена вперше, існувало дві теорії щодо природи світла. Одна, якій віддавав перевагу Ньютон, твердила, що світло складається з частинок, або ж корпускул. Друга проголошувала, що світло являє собою хвилі. Тепер ми знаємо, що обидві теорії правильні. Як ми побачимо в розділі 9, через корпускулярно-хвильовий дуалізм у квантовій механіці світло інколи поводиться як хвиля, а часом виразно демонструє властивості частинки. «Хвиля» й «частинка» — лише загальні поняття, які придумали люди, і природа не зобов’язана конче дотримуватися їх, накидаючи всім явищам ту чи ту абстрактну категорію!

Хвильова теорія не пояснює, як має поводитися світло під дією гравітації. Але якщо вважати, що світло складається з частинок, можна очікувати, що вони реагуватимуть на гравітацію так само, як гарматні ядра, космічні кораблі й планети. Наприклад, якщо вистрелити ядром у повітря, то рано чи пізно ядро впаде на Землю за умови, що швидкість, з якою воно вилетіло з гармати, не перевищує певної величини. Називається ця швидкість другою космічною швидкістю вивільнення. Гарматне ядро за швидкості, меншої або більшої за швидкість вивільнення Друга космічна швидкість вивільнення залежить від сили земного тяжіння, тобто від маси Землі, але вона не зале¬

жить від маси гарматного ядра з тієї ж таки причини, з якої прискорення вільного падіння тіл не залежить від їхньої маси. І якщо вже швидкість вивільнення не залежить від маси тіла, то можна припустити, що наведені міркування правильні й для частинок світла, незважаючи на те, що їхня маса дорівнює нулю! Тому резонно припустити, що частинки світла мають рухатися з деякою мінімальною швидкістю, щоб вирватися з поля тяжіння зорі. Спочатку вважали, що частинки світла рухаються безмежно швидко, тому гравітація не здатна їх уповільнити, однак відкриття Ремера, який установив, що швидкість світла кінцева, означало, що гравітація може мати істотний вплив на світло. У досить масивної зорі швидкість вивільнення може виявитися більшою за швидкість світла, і все випромінювання, що його випускає така зоря, до неї вертатиметься. Виходячи з цього припущення, професор Кембриджського університету Джон Мічелл 1783 року опублікував у « Філософських працях Лондонського королівського товариства» доповідь, у якій вказав, що зоря певної маси та густини повинна мати таке сильне гравітаційне поле, що світло не зможе її покинути. Будь-яке світло, випромінене поверхнею зорі, буде притягнуте назад, перш ніж устигне «відбігти» далеченько від неї. Такі об’єкти ми тепер називаємо чорними дірами, адже вони являють собою чорні порожнечі в космосі. Однак не зовсім правильно порівнювати світло з якимись гарматними ядрами, що підкоряються закону тяжіння Ньютона, адже швидкість світла має стале значення. Коли вистрелити гарматне ядро вгору, його сповільнюватиме гравітація, поки воно не зупиниться й не впаде; фотон же має рухатися вгору з постійною швидкістю. Послідовної картини того, як гравітація впливає на світ, не було до 1915 року, коли Ейнштейн запропонував загальну теорію

відносності. На запитання, що ж відбувається з випромінюванням масивної зорі за загальною теорією відносності, уперше відповів молодий американський науковець Роберт Оппенгеймер 1939 року. Картина, яку запропонував у своїй праці Оппенгеймер, має такий вигляд. Гравітаційне поле зорі змінює траєкторію світлових променів у просторі-часі. Цей ефект проявляється у відхиленні світла далеких зір, спостережуваному під час сонячного затемнення. Траєкторії світла в просторі-часі, що проходять поряд із зорею, трохи викривлені в бік її поверхні. Стискаючись, зоря стає густішою, і гравітаційне поле на її поверхні посилюється. (Можна уявляти гравітаційне поле, що походить із точки в центрі зорі; коли зоря стискається, точки, що лежать на її поверхні, наближаються до центра, потрапляючи в сильніше поле.) Потужніше поле сильніше вигинає траєкторії світлових променів. Урешті-решт, коли зоря стискається до деякого критичного радіуса, гравітаційне поле на її поверхні стає таким сильним, а світлові промені вигинаються такою мірою, що світлу вже не «втекти». Згідно з теорією відносності, ніщо не здатне рухатися швидше за світло. Тож якщо навіть світло не може вирватися, то й нічому іншому це теж не під силу — усе затягне назад гравітаційне поле. Навколо компактної зорі формується зона простору-часу, яку ніщо не може покинути, щоб досягти віддаленого спостерігача. Зона ця — чорна діра. Зовнішню межу чорної діри називають горизонтом подій1. Сьогодні завдяки телескопам, які працюють у рентгенівському й гамма-діапазоні, ми знаємо, що чорні діри — звичайнісіньке явище, куди буденніше, ніж видавалося раніше. 1 Інша назва — «сфера Шварцшільда» за ім’ям німецького астронома й фізика Карла Шварцшільда (1873—1916), який уперше виявив цю межу, або сферу, 1916 року.

Один супутник відшукав 1500 чорних дір на порівняно невеликій ділянці неба. Виявили ми й чорну діру в центрі нашої Галактики, причому її маса в мільйон разів перевищує масу Сонця. Біля цієї надмасивної чорної діри знайшлася зоря, яка обертається навколо неї зі швидкістю, рівною близько 2 % від швидкості світла, тобто швидше, ніж у середньому обертається електрон навколо ядра в атомі! Щоб зрозуміти, що відбувається, коли доходить до колапсу масивної зорі та формування чорної діри, слід згадати, що теорія відносності не визнає абсолютного часу. Інакше кажучи, кожен спостерігач прикладає до часу власну мірку. Хід часу для спостерігача на поверхні зорі відрізнятиметься від ходу часу для спостерігача на відстані, адже на поверхні зорі гравітаційне поле сильніше. Уявімо безстрашного астронавта, який стоїть собі на поверхні стискуваної зорі. У певний момент за його годинником — скажімо, об п:оо — зоря стиснеться до критичного радіуса, за яким гравітаційне поле посилюється настільки, що з нього неможливо вирватися. Тепер припустимо, що за інструкцією астронавт має щосекунди за своїм годинником посилати сигнал космічному кораблю, орбіта якого лежить на деякій фіксованій відстані від центра зорі. Астронавт починає передавати сигнали о 10:59:58, тобто за дві секунди до іі:оо. Що зареєструє екіпаж на борту космічного корабля? Раніше, провівши уявний експеримент із передаванням світлових сигналів усередині ракети, ми переконалися, що гравітація вповільнює час; і чим вона сильніша, тим значніший ефект. Астронавт на поверхні зорі перебуває в сильнішому гравітаційному полі, ніж його колеги на орбіті, тож одна секунда за його годинником триватиме довше, ніж секунда за годинником корабля. А оскільки астронавт разом із поверхнею рухається до центра зорі й поле, що діє

на нього, стає все сильнішим і сильнішим, то інтервали між його сигналами, прийнятими на борту космічного корабля, постійно збільшуються. Це розтягнення часу буде дуже незначним до 10:59:59, тож для астронавтів на орбіті інтервал між сигналами, переданими о 10:59:58 та о 10:59:59, зовсім ненабагато перевищить секунду. Але сигналу, відправленого об 11:00, на кораблі вже не дочекаються. Усе, що відбувається на поверхні зорі між 10:59:59 та и:оо за годинником астронавта, розтягнеться за годинником космічного корабля на нескінченний період часу. З наближенням до 11:00 інтервали між прибуттям на орбіту послідовних гребенів і западин світлових хвиль, випущених зорею, дедалі довшатимуть; це ж трапиться і з проміжками часу між сигналами астронавта. Оскільки частота випромінювання визначається числом гребенів (або западин), які приходять за секунду, то на космічному кораблі реєструватимуть дедалі нижчу частоту випромінювання зорі. Світло зорі чимраз більше червонітиме й водночас тьмянішатиме. Зрештою зоря потьмяніє настільки, що спостерігач із космічного корабля її вже не помічатиме; усе, що залишиться, — чорна діра в космосі. Однак дія тяжіння зорі на космічний корабель збережеться, і він далі обертатиметься по орбіті. Цей сценарій, утім, не цілком реалістичний, адже є певна проблема. З віддаленням від центра зорі гравітація слабшає, через що ноги нашого безстрашного астронавта притягувалися б сильніше за його голову. Ця різниця сил призвела б до того, що тіло астронавта витягнулося б, наче спагеті, або розірвалося на частини, перш ніж зоря досягнула б критичного радіуса, на якому формується горизонт подій! Однак ми вважаємо, що у Всесвіті існують об’єкти куди більшого розміру, наприклад центральні зони галактик, які теж можуть зазнавати гравітаційного колапсу, породжуючи над-

масивні чорні діри на кшталт розташованої в центрі нашої Галактики. Якби наш астронавт перебував на такому об’єкті, то його не розірвало б на гамуз, перш ніж утворилася чорна діра. Досягнувши критичного радіуса й не відчувши нічого особливого, він перетнув би фатальну межу непомітно для себе. Хоча зовнішні спостерігачі фіксували б, що його сигнали вповільнюються, доки врешті-решт ті не зникли б. І тільки через кілька годин (за вимірюваннями астронавта) його розірвало б на друзки через різницю гравітаційних сил, які впливають на голову й ноги. Іноді, коли доходить до колапсу дуже масивної зорі, її зовнішні шари може викинути в космос колосальний вибух, який називається спалахом наднової. Вибух цей такий

потужний, що наднова світить яскравіше за всі зорі цілої галактики. Прикладом може служити наднова Крабопо- дібної туманності. Китайські літописи згадували її 1054 року. Хоча вибух зорі відділяло від Землі 5000 світлових років, його кілька місяців можна було спостерігати неозброєним оком, і сяяла зоря так яскраво, що була помітна навіть удень, а вночі за її світла можна було читати. Спалах наднової за 500 світлових років від нас — у десять разів ближче за туманність — був би в сто разів яскравішим і буквально перетворив би ніч на день. Щоб відчути потужність подібного вибуху, уявіть, що спалах суперничав би із сяйвом Сонця навіть при тому, що зоря перебувала б у десятки мільйонів разів далі за нього (нагадуємо, що наше Сонце розташоване лише за вісім світлових хвилин від Землі). Досить близький спалах наднової зорі хоча й не зруйнував би Землю, але супроводжувався б випромінюванням, здатним убити все живе на нашій планеті. Нещодавно висловили припущення, що вимирання морських організмів, яке сталося два мільйони років тому, було спричинене сплеском космічного випромінювання, породженого спалахом наднової поблизу Землі. Деякі науковці вважають, що високо- організоване життя може розвинутися тільки в тих куточках галактик, де не надто багато зір, — у так званих зонах життя, — адже в регіонах щільнішого скупчення зір спалахи наднових — явища такі буденні, що вони періодично знищують будь-які паростки біологічної еволюції. Щодня у Всесвіті спалахують сотні тисяч наднових зір. В окремій галактиці наднові з’являються приблизно раз на століття. Але це середні показники. На жаль (принаймні, для астрономів), останній спалах наднової в Чумацькому Шляху стався 1604 року, до винайдення телескопа. Головною претенденткою на роль наступної наднової в нашій Галактиці є зоря Ро Кассіопеї. На щастя, розташована вона на цілком безпечній для нас відстані ю ооо світлових

років. Належить ця зоря до нечисленного класу жовтих надгігантів. У всьому Чумацькому Шляху є лише сім зір цього типу. Міжнародна група астрономів почала вивчати Ро Кассіопеї 1993 року. За минулі роки в зорі спостерігали періодичні коливання температури на кількасот градусів. Потім, улітку 2000 року, її температура раптом знизилася приблизно від 7000 до 4000 градусів. У цей час дослідники виявили в атмосфері зорі окис титану, який, як вважають, входить до складу оболонки, викинутої з поверхні зорі потужною ударною хвилею. Коли спалахує наднова, низка важких елементів, які утворилися наприкінці життєвого циклу зорі, викидається назад у міжзоряне середовище, стаючи сировиною для формування наступного покоління зір. Наше Сонце містить приблизно 2 % таких важких елементів. Це зоря другого або третього покоління, яка сформувалася десь п’ять мільярдів років тому з хмари обертового газу, що містив викиди ранніх наднових. Значна частина газу з тієї хмари пішла на формування Сонця або була викинута назовні, але невелика частина важких елементів змогла зібратися разом та утворити подібні до Землі планети, які тепер обертаються навколо Сонця. І золото в наших коштовностях, і уран у наших ядерних реакторах — усе це залишки наднових зір, які спалахнули ще до народження Сонячної системи! Коли Земля ще тільки конденсувалася, вона була дуже гарячою й не мала атмосфери. З часом вона охолола й загорнулася в оболонку газів, що виділялися зі скельних порід. Ми не змогли б вижити в цій первинній атмосфері. Кисню в ній не було, натомість первісна атмосфера містила безліч інших, отруйних для нас газів, наприклад сірководень (яким смердять тухлі яйця). Утім існують деякі примітивні форми життя, що буяють саме в таких умовах. Імовірно, вони розвинулися в океанах унаслідок

випадкового з’єднання атомів у великі структури, — макромолекули, — що були здатні збирати інші атоми в океані в схожі структури. Таким чином, ці структури відтворювали самих себе й розмножувалися. Подекуди в процесі відтворення траплялися помилки. Ішлося здебільшого про те, що новопостала макромолекула не могла відтворювати себе й урешті-решт руйнувалася. Однак деякі похибки спричинялися до появи нових макромолекул, які відтворювалися ще краще. Маючи таку перевагу, вони успішно витісняли вихідні макромолекули. Так було покладено початок процесу еволюції, який спричинився до розвитку дедалі складніших самовідтворювальних організмів. Перші примітивні форми життя споживали різні речовини, зокрема сірководень, і виділяли кисень. Поступово це змінило склад атмосфери, наблизивши його до сучасного, і послужило передумовою для виникнення вищих форм життя — риб, рептилій, ссавців і, нарешті, людей. Описана картина Всесвіту заснована на загальній теорії відносності. Вона узгоджується з усіма сучасними спостереженнями. Однак математика насправді не може оперувати нескінченними числами, тому, стверджуючи, що Всесвіт почався з Великого Вибуху, загальна теорія відносності тим самим прогнозує, що у Всесвіті існує точка, де сама ця теорія втрачає чинність. Подібна точка — приклад того, що математики називають сингулярністю. Коли теорія передбачає сингулярності на кшталт нескінченної температури, густини й кривизни, це знак того, що її слід якось змінити. Загальна теорія відносності неповна, оскільки вона не пояснює, як з’явився Всесвіт. XX століття стало свідком того, як змінилися погляди людини на Всесвіт. Ми зрозуміли, яке скромне місце посідає наша планета в неосяжному Всесвіті; виявили, що час і простір викривлені й невіддільні одне від одного;

відкрили, що Всесвіт розширюється й що він мав початок у часі. Однак ми також переконалися, що, малюючи нову картину великомасштабної структури Всесвіту, загальна теорія відносності дає маху, описуючи початок часів. Минуле століття також викликало до життя й іншу велику часткову фізичну теорію — квантову механіку. Вона має справу з явищами, які відбуваються у вельми маленьких масштабах. Наша концепція Великого Вибуху каже, що, мабуть, на початку свого існування Всесвіт був такий малий, що навіть під час вивчення його «великомасштабної структури» не можна ігнорувати ефекти квантової механіки, важливі в мікроскопічних масштабах. І сьогодні, прагнучи осягнути Всесвіт цілком, найбільші надії ми покладаємо на об’єднання цих двох часткових теорій у єдину квантову теорію гравітації. Далі ми переконаємося, що об’єднання загальної теорії відносності з прийнятим у квантовій механіці принципом невизначеності вможливлює існування скінченного простору й безмежного часу. І можливо також, що звичайні фізичні закони діють повсюди, зокрема й на світанні часів, не потребуючи жодних сингулярностей.

Успіх наукових теорій, зокрема теорії тяжіння Ньютона, привів французького науковця П’єра Симона Лапласа на початку XIX століття до переконання, що Всесвіт цілком детермінований. Інакше кажучи, Лаплас вважав, що має існувати низка законів природи, які дозволяють — принаймні загалом — передбачити все, що трапиться у Всесвіті. Для цього потрібно «лише» підставити в такі закони повну інформацію про стан Усесвіту в деякий довільно обраний момент часу. Називається це заданиям «початкового стану», або «граничних умов». (У разі граничних умов ідеться про межу в просторі або часі; граничний стан у просторі — це стан Усесвіту біля зовнішніх його кордонів, якщо такі є.) Лаплас вважав, що, маючи повний набір законів і знаючи початкові або граничні умови, ми зможемо точно визначити стан Усесвіту в той чи той момент часу. Необхідність знати початкові умови, мабуть, інтуїтивно очевидна: різні поточні стани, поза сумнівом, приведуть до різних станів у майбутньому. Потреба знати граничні умови в просторі трохи важча для розуміння, але в принципі це те саме. Рівняння, що лежать в основі фізичних теорій, можуть мати вельми різноманітні розв’язки, вибір

між якими ґрунтується на початкових або граничних умовах. Тут простежується відцалена аналогія зі станом банківського рахунку, на який надходять і з якого списують великі суми. Те, чи станете ви банкрутом або ж багатієм, залежить не тільки від перераховуваних сум, але й від початкового стану рахунку. Якщо Лаплас мав рацію, тоді фізичні закони дозволять нам за відомим сьогоднішнім станом Усесвіту визначити його стани в минулому й майбутньому. Наприклад, знаючи положення та швидкості Сонця й планет, ми можемо за допомогою законів Ньютона обчислити стан Сонячної системи в будь-який момент минулого чи майбутнього. Коли йдеться про планети, детермінізм здається абсолютно очевидним. Зрештою, астрономи дуже точно передбачають такі події, як затемнення. Але Лаплас пішов далі, припустивши, що подібні закони керують і всім іншим, зокрема людською поведінкою. Однак чи справді науковці здатні вирахувати наперед усе, що ми зробимо згодом? Число молекул у склянці води перевищує десять у двадцять четвертому степені (одиниця з двадцятьма чотирма нулями). На практиці ми не маємо ані найменшої надії визначити стан кожної з них. Іще менше в нас шансів дізнатися про точний стан Всесвіту або навіть свого власного тіла. Тож, говорячи про детермінованість Усесвіту, ми маємо на увазі, що, навіть якщо наших інтелектуальних здібностей обмаль для цих обчислень, майбутнє визначене. Таку доктрину наукового детермінізму рішуче відкидало чимало тих, хто відчував, що вона обмежує свободу Бога правити світом, як йому заманеться. Проте детермінізм залишався в науці загальноприйнятим припущенням до початку XX століття. Одну з перших указівок на те, що

від цього принципу доведеться відмовитися, зробили англійські фізики Джон Вільям Релей і Джеймс Джинс, вирахувавши випромінювання чорного тіла, на яке має впливати нагріте тіло, наприклад зоря (у розділі 7 ми вже згадували, що будь-який матеріальний об’єкт, нагрівшись, генерує випромінювання чорного тіла). Згідно з тогочасними уявленнями, гаряче тіло мало випускати електромагнітні хвилі однаково на всіх частотах. Якби так воно й було, однакові енергії припадали б на кожен колір видимого спектру випромінювання, на кожну частоту мікрохвильового випромінювання, радіохвиль, рентгенівських променів та ін. Нагадаємо, що частотою хвилі називають кількість її коливань за секунду, тобто кількість «хвиль за секунду». З погляду математики твердження, що гаряче тіло однаково випускає хвилі на всіх частотах, означає, що воно випромінює ту саму кількість енергії у всіх діапазонах частот: від нуля до мільйона хвиль за секунду, від одного до двох мільйонів, від двох до трьох мільйонів і так до нескінченності. Інакше кажучи, якась одиниця енергії випромінюється з хвилями, частота яких лежить у діапазоні від нуля до мільйона за секунду й у всіх подальших інтервалах. Тоді повна енергія, що випромінюється на всіх частотах, становитиме один плюс один плюс один... і так до нескінченності. І оскільки немає обмежень на можливу кількість хвиль за секунду, це додавання енергій ніколи не закінчиться. Згідно з таким міркуванням, повна випромінювана енергія має бути нескінченною. Щоб уникнути цього явно абсурдного висновку, німецький науковець Макс Планк 1900 року припустив, що видиме світло, рентгенівські промені та інші електромагнітні хвилі можуть випускатися тільки деякими дискретними порціями, які він назвав «квантами». Сьогодні ми називаємо квант світла фотоном. Що вища частота світла, то більша енергія

його фотонів. Тому, хоча фотони будь-якого поданого кольору або частоти цілком ідентичні, фотони різних частот, згідно з Планком, несуть різну кількість енергії. Це означає, що у квантовій теорії «найслабкіше» світло будь-якого поданого кольору — світло, представлене одним-єдиним фотоном, — несе енергію, величина якої залежить від кольору. Наприклад, частоти фіолетового світла вдвічі вищі за частоти червоного, а отже, один квант фіолетового світла несе вдвічі більше енергії, ніж один квант червоного. Таким чином, найменша порція фіолетової світлової енергії вдвічі більша за найменшу порцію червоної. Найменша кількість світла Як це розв’язує проблему абсолютно чорного тіла? Мінімальна кількість електромагнітної енергії, яку чорне тіло може випустити на будь-якій заданій частоті, дорівнює енергії одного фотона цієї частоти. На вищих частотах й енергія фотонів вища. Тобто на високих частотах найменша

кількість енергії, яку може випустити абсолютно чорне тіло, виявляється більшою. Для досить високої частоти енергія одного кванта перевищує всю енергію тіла. На такій частоті світло не випускається, що встановлює межу для суми, яку доти вважали нескінченною. Таким чином, за теорією Планка, інтенсивність випромінювання на високих частотах має знижуватися. У результаті рівень енергетичних втрат тіла стає скінченною величиною, що й розв’язує проблему абсолютно чорного тіла. Квантова гіпотеза дуже добре пояснила спостережувану інтенсивність випромінювання гарячих тіл, але її наслідки для детермінізму не усвідомлювали до 1926 року, коли інший німецький науковець, Вернер Гайзенберґ, сформулював славнозвісний принцип невизначеності. Принцип невизначеності говорить, що всупереч переконанням Лапласа природа обмежує нашу здатність передбачати майбутнє на підставі фізичних законів. Річ у тому, що для передбачення майбутнього положення й швидкості частинки ми повинні мати можливість виміряти її початковий стан, тобто поточні положення й швидкість, причому виміряти точно. Зробити це можно, піддавши частинку впливу світла. Деякі з світлових хвиль частинка розсіє. Вони вкажуть спостерігачеві положення частинки. Проте використання світлових хвиль поданої довжини накладає обмеження на точність, з якою визначають положення частинки: точність ця лімітується відстанню між гребенями хвилі. Таким чином, бажаючи якнайточніше виміряти положення частинки, ви повинні використовувати світлові хвилі короткої довжини, а значить, високої частоти. Проте, згідно з квантовою гіпотезою Планка, можна оперувати довільно малою кількістю світла: вам доведеться використати щонайменше один квант, енергія якого зі збільшенням частоти

зростає. Отже, що точніше ви прагнете виміряти положення частинки, то вищою має бути енергія кванта світла, який ви в неї спрямовуєте. Квантова теорія твердить, що навіть квант світла порушить рух частинки, непередбачуваним чином змінивши її швидкість. І що вища енергія кванта світла, то більші ймовірні порушення. Намагаючись підвищити точність вимірювання положення, ви скористаєтеся квантом вищої енергії, і швидкість частинки зазнає значних змін. Що точніше ви намагаєтеся виміряти положення частинки, то менш точно ви можете виміряти її швидкість, і навпаки. Гайзен- берґ показав, що невизначеність положення частинки, помножена на невизначеність її швидкості й масу частинки, не може бути меншою за певну сталу величину. Отже, зменшивши, наприклад, удвічі невизначеність положення частинки, ви маєте подвоїти невизначеність її швидкості, і навпаки. Природа назавжди обмежила нас умовами цієї угоди. Наскільки погані подані умови? Це залежить від згаданої «певної сталої величини». Її називають сталою Планка, і вона мізерно мала. З огляду на мізерність сталої Планка наслідки описаної угоди та квантової теорії в цілому, подібно до ефектів теорії відносності, непомітні в щоденному житті. (Зрештою, квантова теорія таки впливає на наше життя, зокрема постаючи основою сучасної електроніки.) Наприклад, визначивши швидкість тенісного м’ячика масою один грам із точністю до одного сантиметра за секунду, ми можемо встановити його місцезнаходження набагато точніше, ніж нам зазвичай треба знати. Але якщо виміряти положення електрона з точністю приблизно до розмірів атома, то неможливо визначити його швидкість із похибкою, меншою за ±юоо кілометрів за секунду, що ніяк не назвеш точним вимірюванням.

Межа, встановлена принципом невизначеності, не залежить ані від способу, за допомогою якого вимірюють положення або швидкість, ані від типу частинки. Принцип невизначеності Гайзенберґа відображає фундаментальну, питому властивість природи, що веде до глибоких змін у наших поглядах на сам світ. Навіть через сімдесят із гаком років потому чимало філософів не зовсім розуміють ці зміни, які досі залишаються предметом значних світоглядних розбіжностей. Принцип невизначеності ознаменував кінець лапласівської мрії про наукову теорію, модель Усесвіту, яка була б цілком детерміністською: годі точно передбачити майбутні події, якщо неможливо точно визначити навіть сучасний стан Усесвіту! Ми поки ще можемо припустити, що існує якийсь набір законів, які цілком визначають наперед події для якоїсь надприродної істоти, котра, на відміну від нас, може спостерігати наявний стан Усесвіту, не порушуючи його. Однак такі моделі Всесвіту не надто цікаві рам, звичайним смертним. Схоже, доцільніше використовувати так званий принцип бритви Оккама й відкинути всі елементи теорії, які не мають спостережуваних проявів. Цей підхід у 1920-х роках привів Гайзенберґа, Ервіна Шредінґера й Поля Дірака до заміни ньютонівської механіки на нову теорію — квантову механіку, засновану на принципі невизначеності. У цій теорії частинки не мають окремих, чітких положень і швидкостей. Натомість у них є квантовий стан — комбінація положень і швидкостей, відомих лише в межах, які допускає принцип невизначеності. Одна з революційних особливостей квантової механіки полягає в тому, що ця теорія не передбачає єдиного певного результату спостереження. Вона пропонує безліч можливих результатів і відзначає, наскільки ймовірний кожен із них. Інакше кажучи, якщо виконати однакові

вимірювання з великою кількістю однотипних систем, які перебувають в однаковому вихідному стані, то в деякому числі випадків вимірювання дадуть результат А, ще в якійсь кількості випадків — результат В тощо. Можна приблизно передбачити, скільки разів випаде результат А або В, але не можна передбачити певний результат одного конкретного вимірювання. Уявіть, наприклад, що ви кидаєте дротики, граючи в дартс. Згідно з класичними (іще не квантовими) теоріями, дротик або вцілить у «яблучко», або ні. Знаючи швидкість дротика в момент кидка, силу тяжіння та інші умови, ви можете вирахувати, влучить він у мішень чи ні. Однак квантова теорія говорить, що неможливо передбачити таке напевно. Згідно з нею, існує певна ймовірність того, що дротик вцілить у «яблучко», і відмінна від нуля ймовірність, що він встромиться в будь-яке інше місце на дошці. Маючи справу з такими великими об’єктами, як у грі в дартс, ви можете бути впевнені в прогнозі, якщо класична теорія — у поданому випадку механіка Ньютона — передбачає влучання дротика в мішень. Принаймні, шанси, що цього не станеться (згідно з квантовою теорією) такі малі, що, кидаючи дротики й далі в той-таки спосіб до кінця існування Всесвіту, ви, імовірно, ніколи б не схибили. Але в масштабах атомів усе відбувається по-іншому. Імовірність влучання дротика, що складається з одного атома, у центр мішені, дорівнювала б 90 %, шанс, що він встромиться в інше місце на дошці, становив би 5 %, і ще 5 % припало б на те, що дротик узагалі пролетить повз дошку. Ви не можете сказати заздалегідь, що саме станеться. Усе, що ви можете, — це стверджувати, що, коли експеримент раз у раз повторювати, у середньому 90 разів зі юо дротик влучить у «яблучко». Квантова механіка внесла неминучий елемент неперед- бачуваності, або випадковості, у науку. Ейнштейн затято

протестував проти цього, хоча сам відіграв важливу роль у розвитку заперечуваних ідей. Адже насправді науковець отримав Нобелівську премію саме за внесок у створення квантової теорії. Однак Ейнштейн ніколи не примирився з тим, що Всесвітом керує випадок, образно висловивши свою незгоду фразою: «Господь не грає в кості». Якість наукової теорії, як ми вже говорили, визначається її здатністю передбачати результати експерименту. Квантова теорія обмежує таку нашу здатність. Чи не обмежує квантова теорія можливості науки? Коли наука розвивається, то шляхи її поступу має диктувати сама природа. У поданому випадку природа вимагає, щоб ми переглянули те, що маємо на увазі під передбаченням: ми не здатні точно передбачити результат експерименту, але можемо багаторазово повторити експеримент і підтвердити, що різні його результати виявляються з імовірностями, які передбачила квантова теорія. Таким чином, принцип невизначеності не змушує відмовлятися від віри в те, що світом керують фізичні закони. Насправді більшість науковців нарешті визнали квантову механіку саме тому, що вона чудово узгоджується з експериментом. Один із найважливіших наслідків принципу невизначеності полягає в тому, що подекуди частинки поводяться як хвилі. Як ви вже знаєте, вони не мають певного положення, а «розмазані» в просторі згідно з певним розподілом імовірностей. Точно так само, хоча світло являє собою хвилі, у певному ракурсі воно поводиться так, ніби складається з частинок: світло може випромінюватися або поглинатися тільки певними порціями — квантами. Фактично квантова механіка заснована на абсолютно новому математичному апараті, який уже не описує реальний світ ані в термінах

частинок, ані в термінах хвиль. Для деяких цілей зручно розглядати частинки як хвилі, для інших — уважати хвилі за частинки, але подібний підхід — здебільшого умовність, прийнята для нашої зручності. Це те, що фізики називають корпускулярно-хвильовим дуалізмом квантової механіки. «Розмазане» квантове положення Важливий наслідок хвильової квантово-механічної поведінки — можливість спостерігати інтерференцію між двома наборами частинок. Про інтерференцію прийнято думати як про явище хвильової природи. За зіткнення хвиль гребені одного їх набору можуть співпасти із западинами іншого (у такому разі говорять, що хвилі перебувають «у протифазі»).

Шляхи світлових хвиль та інтерференція Коли таке трапляється, два набори хвиль зводять один одного нанівець, а не утворюють сильнішу хвилю, як можна було б очікувати. Буденний приклад інтерференції світла — райдужне забарвлення мильних бульбашок. Спричинене воно віддзеркаленням світла від зовнішньої й внутрішньої поверхонь тонкої водяної стінки бульбашки. Біле світло складається зі світлових хвиль різної довжини, а значить, різного кольору. Гребені хвиль певної довжини, відбиті від одного боку водяної стінки, збігаються із западинами хвиль, відбитих від другого боку. Кольори, що відповідають цим довжинам хвиль, відсутні у відбитому світлі, яке тому й здається забарвленим. Але квантова теорія говорить, що завдяки корпускулярно-хвильовому дуалізму інтерференцію можна спостерігати й у частинок. Найвідоміший приклад — так званий експеримент із двома щілинами. Уявіть перегородку (тонку стінку), у якій є дві вузькі паралельні щілини. Перш ніж розглядати, що трапляється під час проходження частинок через ці щілини, досліджуємо, що стається, коли на них падає світло.

Хвилі, які перебувають у протифазі й збігаються у фазі По один бік від перепони розташуємо джерело світла певного кольору (тобто з фіксованою довжиною хвилі). Велика частина випущеного світла потрапить на перегородку, але певна кількість пройде через щілини. Тепер припустімо, що по інший бік перегородки встановлено екран. Розглянемо будь-яку точку на цьому екрані. її досягнуть хвилі, що пройшли через обидві щілини. Проте загалом світло, що пройшло через одну щілину, на шляху від джерела до нашої точки подолає іншу відстань, ніж світло, що пройшло через іншу щілину. Через цю різницю у відстанях хвилі, що прийшли до точки від двох різних щілин, не співпадуть за фазою. У деяких місцях западини однієї хвилі співпадуть із гребенями іншої, і ці хвилі взаємно знищаться; в інших гребені співпадуть із гребенями, а западини — із западинами, і хвилі взаємно посиляться; але в більшості точок можна буде спостерігати якийсь проміжний стан. Результат — характерне чергування світлих і темних смуг. Прикметно, що ту саму картину спостерігають, якщо джерело світла замінити на джерело, яке випускає частинки, наприклад електрони, що мають однакову швидкість (а значить, і відповідні хвилі матерії мають однакову довжину).

Припустімо, що у вас є лише одна щілина й ви вирішуєте бомбардувати стінку електронами. Стінка зупинить більшість електронів, однак деякі пройдуть крізь щілину й доберуться до екрана, розташованого по той бік. Тому напрошується висновок, що достатньо відкрити в перегородці другу щілину, щоб просто збільшити кількість електронів, які потрапляють у кожну точку екрана. Однак коли ви відкриваєте другу щілину, то кількість електронів, які потрапляють на екран, у деяких точках збільшується, а в інших — зменшується, наче електрони зазнають інтерференції подібно до хвилі, а не поводяться як частинки. Тепер уявімо, що ми посилаємо електрони крізь щілину по одному за раз. Чи збережеться в цьому випадку інтерференція? Можна було б очікувати, що кожен електрон проходитиме через одну з двох щілин і в результаті інтерференційна картина зникне. Насправді ж, навіть якщо бомбардувати щілини одиночними електронами, інтерференцію спостерігатимуть і далі. Отже, кожен електрон повинен одночасно проходити через обидві щілини й зіштовхуватися сам із собою! Явище інтерференції частинок мало принципове значення для розуміння будови атомів — основних елементів, з яких складаємося ми самі й усе навколо нас. На початку XX століття вважали, що подібно до того, як планети обертаються навколо Сонця, електрони (негативно заряджені частинки) в атомах обертаються навколо ядра, що має позитивний заряд. Передбачали, що тяжіння між позитивним і негативним електричними зарядами утримує електрони на орбітах, так само як тяжіння Сонця не дає планетам зійти з їхніх орбіт. Одна біда: класичні закони механіки й електрики — до квантової механіки — передбачали, що електрони, які обертаються в такий

Розподіл електронів в експерименті з однією щілиною, загальний результат двох експериментів з однією щілиною та розподіл електронів в експерименті з двома щілинами

спосіб, мають випускати випромінювання. Через це вони неминуче втрачали б енергію й рухалися по спіралі до ядра, доки не зіштовхнулися б із ним. Отже, атоми — і взагалі вся матерія — мали б стрімко стиснутися в стан надзвичайно високої густини, чого явно не відбувається! Данський науковець Нільс Бор почасти розв’язав цю проблему 1913 року. Він припустив, що електрони, можливо, здатні обертатися не на будь-якій відстані від ядра, а тільки на деяких специфічних відстанях. Якщо також припустити, що тільки один або два електрони можуть обертатися навколо ядра на кожній із цих фіксованих відстаней, то проблему колапсу можна розв’язати, бо після заповнення обмеженого числа внутрішніх орбіт рух електронів по спіралі до ядра припиняється. Подана модель переконливо пояснила структуру найпростішого атома — атома водню, у якому навколо ядра обертається один-єдиний електрон. Але залишалося незрозумілим, як поширити цю модель на складніші атоми. Окрім того, ідея щодо обмеженого набору дозволених орбіт виглядала звичайнісіньким вивертом. Цей виверт діяв із погляду математики, проте не пояснював, чому фізичні процеси відбуваються так, а не інакше і який фундаментальний закон — якщо такий існує — за цим стоїть. Нова теорія — квантова механіка — дозволила подолати ці труднощі. Вона показала, що електрон, котрий обертається навколо ядра, можна розглядати як хвилю, довжина якої залежить від швидкості її поширення. Уявіть хвилю, що оббігає ядро на певній відстані, як постулював Бор. Довжина кола деяких орбіт відповідатиме цілому (не дробовому) числу довжин хвилі електрона. На таких орбітах гребені хвиль із кожним обертом опинятимуться в тих самих положеннях, тож хвилі «складатимуться». Ці орбіти відповідають дозволеним орбітам Бора. Водночас на орбітах, де не збирається ціле число довжин хвиль, гребені накла¬

датимуться на западини, спричиняючи загасання хвиль. Це заборонені орбіти. Таким чином, закон Бора про дозволені й заборонені орбіти дістав пояснення. Вдалим прикладом наочного уявлення про корпускулярно- хвильовий дуалізм є так звані інтеграли за траєкторіями, які запропонував американський науковець Річард Фейнман. Цей підхід, на відміну від класичного, неквантового, не передбачає, що частинка має якусь єдину історію, або, інакше кажучи, траєкторію в просторі-часі. Натомість науковець вважав, що частинка рухається з точки А в точку В по всіх можливих траєкторіях. Хвилі на атомних орбітах З кожною траєкторією між А і В Фейнман пов’язав пару чисел. Одне з них являє амплітуду, або розмах, хвилі. Друге — фазу, тобто положення в циклі коливання (гребінь або западина). Імовірність того, що частинка потрапить з А у В, визначається складанням хвиль для всіх траєкторій, які з’єднують А і В. Зазвичай якщо порівняти набори сусідніх траєкторій, то фази, тобто положення в циклі коливань, істотно відрізнятимуться. Отже, хвилі, що триматимуться поданих траєкторій, майже точно нейтралізують одна одну. Проте в деяких наборів сусідніх траєкторій відмінність фаз не надто значна. Хвилі, що поширюються

по таких траєкторіях, не знищуватимуть одна одну. Подібні траєкторії відповідають дозволеним орбітам Бора. Втілення викладених ідей у конкретну математичну форму дало змогу відносно легко обчислювати дозволені орбіти в складних атомах і навіть у молекулах, які складаються із сили-силенної атомів, пов’язаних електронами, орбіти котрих охоплюють відразу кілька ядер. А оскільки будова молекул та їхня взаємодія становлять основу хімії та біології, то квантова механіка дозволяє нам загалом передбачати майже все, що ми бачимо навколо, у рамках обмежень, установлених принципом невизначеності. (На практиці, щоправда, нам не під силу розв’язати рівняння для жодного атома, окрім найпростішого — атома водню, у якому тільки один електрон, тож ми користуємося наближеннями й комп’ютерами, аналізуючи складніші атоми й молекули.) Безліч траєкторій електрона в експерименті з двома щілинами Квантова теорія виявилася напрочуд успішною й лягла в основу майже всієї сучасної науки й техніки. Вона керує поведінкою транзисторів й інтегральних схем — найважливіших компонентів електронних пристроїв, зокрема телевізорів

і комп’ютерів, і є фундаментом сучасної хімії та біології. Єдина галузь фізичної науки, у яку квантова механіка поки що не проникла, — це гравітація й великомасштабна структура Всесвіту. Загальна теорія відносності Ейнштейна не бере до уваги квантово-механічний принцип невизначеності, що потрібно для узгодження з іншими теоріями. Як уже було показано в попередньому розділі, загальна теорія відносності вимагає видозмінювання. Передбачивши існування точок із нескінченною щільністю — сингулярностей, — класична (тобто не квантова) загальна теорія відносності тим самим провістила свій занепад подібно до того, як класична механіка визначила свій крах, передбачивши, що абсолютно чорні тіла мають випромінювати нескінченну енергію, а атоми — колапсувати, досягаючи нескінченної щільності. І, як й у випадку з класичною механікою, ми сподіваємося усунути ці неприйнятні синіулярності, перетворивши класичну загальну теорію відносності на квантову теорію, тобто створивши квантову теорію гравітації. Якщо загальна теорія відносності неправильна, чому ж усі дотеперішні експерименти її підтверджують? Причина того, що ми досі не помітили жодних розбіжностей між теорією й спостереженнями, полягає в тому, що всі гравітаційні поля, з якими нам зазвичай доводиться мати справу, дуже слабкі. Але, як ми вже відзначали, у Всесвіті на початку його існування, коли вся речовина й енергія були зосереджені в мізерно малому об’ємі, гравітаційне поле мало бути дуже сильним. У наявності таких сильних полів ефекти квантової теорії мають відігравати не останню роль. Хоча квантова теорія гравітації ще не створена, ми знаємо безліч властивостей, які, на нашу думку, їй притаманні. По-перше, вона має містити фейнманівську схему, що виводить квантову теорію в термінах інтегралів

за траєкторіями. По-друге, частиною будь-якої остаточної теорії, на наше переконання, має бути ідея Ейнштейна про те, що гравітаційне поле являє собою викривлення простору-часу: у викривленому просторі частинки прагнуть рухатися по шляху, найбільш наближеному до прямої лінії, але оскільки простір-час не є пласким, то їхні траєкторії на вигляд зігнуті, неначе під дією гравітаційного поля. Коли ми застосовуємо фейнманівські інтеграли за траєкторіями до поглядів Ейнштейна на гравітацію, аналогом траєкторії частинки стає увесь викривлений простір-час, що репрезентує історію всього Всесвіту. Класична теорія гравітації передбачає лише два вірогідні сценарії поведінки Всесвіту: або він існував завжди, упродовж нескінченного часу, або веде свій початок від сингулярності, яка мала місце в минулому, деякий скінченний час тому. Виходячи з міркувань, які були подані вище, ми вважаємо, що Всесвіт не існував завжди. Але якщо він мав початок, то, згідно з класичною загальною теорією відносності, щоб дізнатися, який саме розв’язок рівнянь Ейнштейна описує Усесвіт, нам потрібно знати його початковий стан, тобто точний стан, з якого почався розвиток Усесвіту. Можливо, Бог і встановив спочатку закони природи, але, здається, відтоді Він дозволив Усесвіту розвиватися відповідно до них без божественного втручання. Як Він вибирав початковий стан або конфігурацію Всесвіту? Які були «граничні умови» на початку часів? Ці запитання спричиняють труднощі у використанні класичної загальної теорії відносності, бо застосувати її до моменту зародження Всесвіту не можна. Водночас квантова теорія гравітації відкриває нові можливості для розв’язання зазначеної проблеми. У квантовій теорії простір-час може бути скінченним за протяжністю й водночас не мати сингулярностей, які окреслюють

межу. Такий простір-час скидається на поверхню Землі, тільки з двома додатковими вимірами. Як уже було відзначено, мандруючи куди-небудь поверхнею Землі, ніколи не зустрінеш нездоланного бар’єра або краю й урешті-решт повернешся туди, де почав шлях, не ризикуючи звалитися з краю світу або зникнути в сингулярность Тож, якби нам поталанило створити квантову теорію гравітації, вона дозволила б позбутися сингулярностей, у яких втрачають чинність закони природи. Якщо простір-час не має жодних меж, то ні до чого з’ясовувати, як він поводиться на границі, — немає потреби знати початковий стан Усесвіту. Не існує краю просто- ру-часу, що змушує нас звертатися до ідеї Бога або шукати якийсь новий закон, щоб встановити граничний стан простору-часу. Це можна висловити так: граничний стан Усесвіту полягає в тому, що він не має жодних меж. Такий Усесвіт буде цілком самодостатнім, закритим для зовнішніх впливів. Його не можна ні створити, ні зруйнувати. Він просто є. Поки ми вважали, що Всесвіт має початок, роль Творця здавалася зрозумілою. Але якщо Всесвіт справді абсолютно автономний й не має ні меж, ні початку, ні кінця, то відповідь на запитання, у чому полягає роль Творця, уже не така очевидна.

У попередніх розділах ми показали, як змінювалися погляди на природу часу з розвитком наукової думки. До початку XX століття люди вірили в абсолютний час. Інакше кажучи, кожній події можна було однозначно приписати число, назване «часом», і всі справні годинники мали показувати однаковий інтервал часу між двома подіями. Однак відкриття постійності швидкості світла для будь-якого спостерігача незалежно від його руху призвело до створення теорії відносності й відмови від ідеї єдиного абсолютного часу. Відтепер моменти часу для подій годі було встановити однозначно. Виявилося, що кожен спостерігач має свою власну мірку часу, яку фіксує його годинник, і зовсім необов’язково, що покази годинників різних спостерігачів збігатимуться. Таким чином, час став більш суб’єктивним поняттям, що стосувалося спостерігача, який його вимірював. Проте час трактували так, ніби це пряма залізнична колія, якою можна рухатися тільки вперед або назад. А що, коли залізнична колія має відгалуження або окружні шляхи й поїзд, рухаючись уперед, повертається на станцію, яку вже проїздив? Інакше кажучи, чи можна подорожувати в майбутнє чи в минуле? Таку можливість вивчав Герберт Веллс у «Машині часу», а слідом за ним і багато інших фантастів. Однак чимало ідей наукової фантастики, як-от

підводні човни й мандрівки на Місяць, стали науковими фактами. То які перспективи мандрівок у часі? Мандрівки в майбутнє можливі. Теорія відносності показує, що можна створити машину часу, яка перенесе вас у майбутнє. Ви входите в неї, чекаєте, виходите й виявляєте, що на Землі минуло значно більше часу, аніж спливло для вас. Сьогодні в нас немає технологій, які дозволили б таке здійснити, але це лише справа техніки: ми знаємо, що це можливо. Один зі способів збудувати таку машину часу — скористатися парадоксом близнят, який ми обговорювали в розділі 6. Цей спосіб передбачає, що машина часу, у якій ви сидите, злітає, розганяється близько до -швидкості світла, рухається так якийсь час (залежно від того, як далеко вперед у часі ви хочете потрапити) і потім вертається назад. Вас не повинно дивувати, що машина часу є водночас космічним кораблем, бо, згідно з теорією відносності, час і простір взаємопов’язані. У кожному разі впродовж усієї процедури єдиним «місцем» для вас буде приміщення машини часу. Коли ж ви вийдете назовні, то переконаєтеся, що на Землі минуло більше часу, ніж спливло для вас. Ви здійснили мандрівку в майбутнє. Але чи зможете повернутися? Чи можемо ми створити умови, необхідні для подорожі назад у часі? Перший натяк на те, що закони фізики дозволяють людям подорожувати назад у часі, з’явився 1949 року, коли Курт Ґедель знайшов новий розв’язок рівнянь Ейнштейна, тобто нову структуру простору-часу, допустиму з погляду загальної теорії відносності. Рівнянням Ейнштейна задовольняє чимало різних математичних моделей Усесвіту. Вони різняться, наприклад, початковими або граничними умовами. Ми маємо перевірити їхні фізичні передбачення, щоб вирішити, чи відповідають ті Всесвіту, у якому ми живемо.

Автори в машині часу Як математик Ґедель уславився своїм доведенням того, що не всі істинні твердження можна довести, навіть якщо справа зводиться до спроби довести всі істинні твердження предмета так чітко окресленого й формального, як арифметика. Подібно до принципу невизначеності теорема Ґеделя про неповноту може бути фундаментальним обмеженням нашої здатності пізнавати й передбачати Всесвіт. Науковець познайомився із загальною теорією відносності, коли на схилі віку працював з Ейнштейном у Принстонському

інституті перспективних досліджень. Простір-час Ґеделя мав цікаву особливість: увесь Усесвіт у нього обертався. Який зміст має твердження, що обертається весь Усесвіт? Обертатися — значить крутитися навколо чогось, але чи не означає це існування нерухомого центра обертання? Тож можна було б запитати: обертається щодо чого? Відповідь має дещо технічний характер, але зводиться здебільшого до того, що віддалена матерія обертається щодо напрямків, на які вказують осі дзиґ або гіроскопів. У просторі-часі Ґеделя обертання має математичний побічний ефект, який полягає в тому, що якби хтось віддалився на велику відстань від Землі, а потім повернувся, то міг би потрапити на Землю до того моменту, коли вирушив у путь. Ейнштейна неабияк засмучувало те, що його рівняння допускають подібний розв’язок. Він вважав, що загальна теорія відносності не повинна дозволяти подорожі в часі. Але розв’язок Ґеделя, хоча й задовольняє рівнянням Ейнштейна, не відповідає Всесвіту, у якому ми живемо. Спостереження показують, що наш Усесвіт не обертається (принаймні, це непомітно). Окрім того, Усесвіт Ґеделя не розширюється, як наш. Однак за минулі роки науковці, що аналізують рівняння Ейнштейна, знайшли інші, прийнятні з точки зору загальної теорії відносності структури простору-часу, що допускають подорож у минуле. Проте спостереження мікрохвильового фону й дані про поширеність легких елементів свідчать, що ранній Усесвіт не був викривлений так, як передбачають ці моделі і як потрібно, щоб стали можливі мандрівки в часі. Той-таки висновок випливає і з теоретичних засад за умови, що припущення про відсутність кордонів справедливе. Отже, запитання звучить так: «Якщо Всесвіт від початку не викривлений так, як потрібно для мандрівок у часі, чи вдасться нам згодом деформувати окремі ділянки простору-часу, щоб це

вможливити?» І оскільки час і простір взаємопов’язані, то вас знову-таки не має дивувати, що питання про подорожі назад у часі тісно переплітається з проблемою переміщення на надсвітлових швидкостях. Неважко показати, що подорожі в часі передбачають надсвітлове пересування: зробивши останній етап вашої подорожі переміщенням назад у часі, ви зможете здійснити всю свою одіссею в найкоротший термін, а значить, зможете пересуватися з необмеженою швидкістю! Але, як ми побачимо, правильне й зворотне твердження: якщо ви здатні переміщатися з необмеженою швидкістю, то зможете й подорожувати назад у часі — одне неможливе без іншого. Проблема подорожей із надсвітловою швидкістю дуже цікавить фантастів. Її суть полягає в такому: згідно з теорією відносності, відправивши космічний корабель до найближчої зорі, Альфи Центавра, розташованої на відстані близько чотирьох світлових років, ми не можемо розраховувати, що його команда повернеться до нас і повідомить про свої відкриття раніше, ніж років за вісім. А якби експедиція вирушила до центра нашої Галактики, цей термін становив би щонайменше сто тисяч років. Кепська ситуація для історій про міжгалактичні війни! Теорія відносності залишає одну втіху, що знову-таки стосується парадоксу близнюків: можна зробити так, що космічним мандрівникам подорож здасться набагато коротшою, ніж тим, хто залишився на Землі. Але невелика втіха, коли, провівши в космічному рейсі кілька років, ви виявите по поверненні, що всі, кого ви залишили, відійшли у вічність тисячу років тому. І щоб підігріти природну людську цікавість до своїх історій, фантасти змушені були припустити, що одного разу ми навчимося пересуватися

швидше за світло. Більшість із них, здається, не усвідомлює того, що можливість переміщатися таким чином тягне за собою, згідно з теорією відносності, і можливість подорожей у минуле, як сказано в лімерику: Панянка Байт — де правду діти?! — Здолала обігнати світло. Одного дня вона в світи Собі надумала піти І звечора вернула звідти. Пояснення цього взаємозв’язку полягає в тому, що, згідно з теорією відносності, не тільки не існує ніякої єдиної для всіх спостерігачів міри часу, але й що за певних умов немає потреби навіть у тому, щоб спостерігачі погоджувалися щодо черговості подій. Зокрема, якщо дві події А і В відбуваються так далеко одна від одної в просторі, що ракета має переміщатися швидше за світло, щоб устигнути від події А до події В, тоді два спостерігачі, що пересуваються з різними швидкостями, можуть не зійтись у тому, що сталося раніше: подія А чи подія В. Припустімо, наприклад, що подія А — це фініш заключного стометрового забігу на Олімпійських іграх 2012 року, а подія В — відкриття 100004-го Конгресу Альфи Центавра. Припустімо, що для спостерігача на Землі подія А передує події В. Скажімо, подія В відбувається за рік — 2013 року за часом Землі. Оскільки Землю й Альфу Центавра розділяє близько чотирьох світлових років, ці дві події задовольняють зазначеним вище критеріям: хоча А відбувається раніше, ніж В, щоб устигнути від А до В, ви маєте пересуватися швидше за світло. За таких умов спостерігачеві на Альфі Центавра, який віддаляється від Землі зі швидкістю, близькою до швидкості світла, здавалося б, що події мають зворотний порядок: подія В відбувається раніше

за подію А. Цей спостерігач стверджував би, що, коли пересуватися швидше від світла, можна встигнути від події В до події А. Отже, якби у вас був дар обганяти світло, ви змогли б повернутися назад від А до В до початку забігу й зробити ставку, знаючи напевно, хто переможе! Тут виникає проблема, пов’язана з подоланням світлового бар’єру. Теорія відносності стверджує, що мірою наближення до швидкості світла космічному кораблю для прискорення потрібно дедалі більше енергії. Це має експериментальні підтвердження, отримані не для космічних кораблів, а для елементарних частинок, які розганяються на прискорювачах (такі мають, наприклад, Національна приско- рювальна лабораторія імені Енріко Фермі в СІЛА або Європейський центр ядерних досліджень). Нам вдається прискорювати частинки до 99,99 % від швидкості світла, але не перескочити світловий бар’єр, скільки б не нарощували потужність установки. Так і з космічними кораблями: незалежно від потужності ракети вони не можуть розганятися більше за швидкість світла. А оскільки мандрівка в минуле можлива тільки тоді, коли можлива надсвітлова швидкість, цей факт, здавалося б, виключає й швидкісні космічні перельоти, і подорожі назад у часі. Тут, однак, можливий якийсь обхідний маневр. Можна було б спробувати деформувати простір-час так, щоб відкрився короткий шлях із А в В. Один із способів полягає в тому, щоб створити з А у В так звану кротовину. Як підказує сам термін, кротовина являє собою тонку просторово-часову трубку, яка може з’єднувати дві далекі одна від одної сфери майже плаского простору. Це щось на кшталт того, як ви стоїте біля підніжжя найвищого гірського хребта. Щоб опинитися потойбіч, треба довго дертися вгору, а потім спускатися. Але без цього

можна обійтися, якщо зробити гігантський горизонтальний тунель крізь товщу скельної породи. Кротовина Припустімо, що можна створити або знайти кротовину, що веде з нашої Сонячної системи до Альфи Центавра. Протяжність такої нори могла б становити лише кілька мільйонів кілометрів, хоча у звичайному просторі відстань між Землею й Альфою Центавра дорівнює десь сорока мільйонам мільйонів кілометрів. Якби ми передали через кротовину звістку про підсумки стометрового забігу, наше повідомлення встигло б досягти мети задовго до відкриття конгресу. Але тоді спостерігач, який летить до Землі, теж знайшов би кротовину, яка дозволила б йому дістатися Землі після відкриття конгресу на Альфі Центавра й перед початком забігу. Тож кротовини подібно до будь-яких інших способів надсвітло- вого переміщення дозволили б подорожувати в минуле. Ідею кротовин, які з’єднують різні сфери простору-часу, не вигадали фантасти, вона походить із вельми авторитетного джерела. 1935 року Альберт Ейнштейн і Натан Розен написали працю, у якій доводили, що загальна теорія відносності допускає утворення того, що вони назвали «мостами» й що нині відоме як кротовини. Мости Ейнштейна — Розена не могли існувати достатньо довго для того, щоб через них пройшов космічний корабель: варто було б

кротовині замкнутися, і корабель потрапляв би в сингуляр- ність. Однак було висловлено пропозицію, що технологічно розвинена цивілізація могла б тримати кротовину відкритою. Можна показати, що для досягнення цього або для згортання простору-часу в будь-який інший спосіб, який допускає мандрівки в часі, потрібен регіон просто- ру-часу з негативною кривизною, подібною до поверхні сідла. Звичайна матерія, що відзначається позитивною густиною енергії, надає простору-часу позитивної кривизни, що нагадує поверхню сфери. Тому для такої деформації простору-часу, яка дозволить подорожувати в минуле, знадобиться матерія з негативною густиною енергії. Що означає негативна густина енергії? Енергія чимось нагадує гроші: маючи позитивний баланс, ви можете по-різному розподіляти кошти за рахунками, але, згідно з класичними законами, які визнавали на початку XX століття, з жодного рахунку не можна зняти більше грошей, аніж на ньому лежить. Таким чином, ці класичні закони виключали негативну густину енергії і, отже, будь-яку можливість мандрівок назад у часі. Однак, як ми показали в попередніх розділах, класичні закони поступилися місцем квантовим, заснованим на принципі невизначеності. Квантові закони ліберальніші й допускають перевитрату коштів на одному або двох рахунках за умови, що загальний баланс позитивний. Інакше кажучи, квантова теорія допускає негативну густину енергії в деяких сферах простору за умови, що вона компенсується позитивною густиною енергії в інших так, щоб енергія в цілому залишалася позитивною. Тож у нас є підстави вважати, що простір-час можливо деформувати, причому згорнути його можна так, що це зробить можливими мандрівки в часі. Згідно з фейнманівським методом інтегралів за траєкторіями своєрідні мандрівки в минуле відбуваються в масшта¬

бі окремих частинок. У моделі Фейнмана частинка, що рухається вперед у часі, еквівалентна античастинці, що пересувається назад у часі. Його математичний апарат дозволяє розглядати пару з частинки й античастинки, які виникають разом і потім взаємно знищуються, як одну частинку, що пересувається по замкнутій петлі в просто- рі-часі. Щоб побачити це, спочатку зобразимо процес у традиційний спосіб. У певний момент — скажімо, у момент А — утворюються частинка й античастинка. Обидві вони рухаються вперед у часі. Згодом, у момент В, частинка й античастинка вступають у взаємодію й знищують одна одну. До моменту А й після моменту В жодних частинок не існує. Проте, якщо дотримуватися теорії Фейнмана, ви можете поглянути на це інакше. У момент А виникає єдина частинка. Вона рухається вперед у часі до моменту В, а потім повертається назад у часі до моменту А. Замість частинки й античастинки, що спільно рухаються вперед у часі, існує лише один об’єкт, який пересувається по петлі від моменту А до моменту В і назад. Коли об’єкт рухається вперед у часі (від моменту А до моменту В), він називається частинкою. Коли ж він пересувається назад у часі (від моменту В до моменту А), це античастинка, що мандрує вперед у часі. Така мандрівка в часі здатна зумовити спостережувані ефекти. Тому правомірно запитати: «Чи допускає квантова теорія мандрівки в часі макроскопічного масштабу, які люди могли б використовувати?» На перший погляд здається, що допускає. Фейнманівські інтеграли за траєкторіями мають охоплювати всі можливі сценарії, а значить, і ті, у яких простір-час деформовано такою мірою, що він допускає мандрівки в минуле. Якщо враховувати ці теоретичні міркування, можна було б сподіватися, що прогрес науки й техніки дозволить нам

Античастинка за Фейнманом урешті-решт сконструювати машину часу. І все-таки, навіть якщо вважати, що відомі закони фізики не виключають можливості мандрівок у часі, чи є інші причини сумніватися в тому, що вони можливі? Передусім виникає запитання: «Якщо можна мандрувати в минуле, чому ніхто не прибув до нас із майбутнього й не

сказав, як це робити?» Не виключено, що є вагомі причини, чому було б нерозумно розкривати таємницю мандрівок у часі нам, що стоять на примітивному щаблі розвитку. І якщо людська натура не зміниться радикально, марно сподіватися, що який-небудь гість із майбутнього не втримає язика за зубами. Звичайно, дехто стверджуватиме, нібито НЛО — свідчення того, що до нас навідуються або інопланетяни, або люди з майбутнього. (Враховуючи відстані до інших зір, дістатися до нас за більш-менш прийнятний час інопланетяни могли б, тільки пересуваючись швидше за світло, тож ці дві можливості, мабуть, можна вважати еквівалентними.) Відсутність візитерів із майбутнього правомірно також списати на те, що минуле зафіксоване, адже ми спостерігали його й переконалися, що воно не має деформацій, необхідних для мандрівок назад із майбутнього. Разом із тим майбутнє невідоме й відкрите і в ньому цілком може трапитися необхідне викривлення. Це означало б, що будь-які мандрівки в часі обмежені майбутнім по відношенню до нас часом, а в сьогоденні немає жодних шансів на появу капітана Кірка й зорельота «Enterprise»1. Сказане, може, і пояснює, чому ми поки не спостерігаємо напливу туристів із майбутнього, але не розв’язує іншої проблеми, яка виникне, коли хтось повернеться назад у часі й змінить перебіг подій. Як ми тоді позбудемося клопотів з історією? Уявіть, наприклад, що хтось повернувся в минуле й передав нацистам секрет атомної бомби. Або ж ви повернулися назад і відправили на той світ свого прапрадіда, перш ніж він надбав дітей. Є багато версій цього парадоксу, але суть у них одна — протиріччя, пов’язані з можливістю вільно змінювати минуле. Схоже, є два способи усунення парадоксів, пов’язаних із мандрівками в часі. 1 Ідеться про героя відомої фантастичної саги «Зоряний шлях» й однойменних повнометражних фільмів, а також про зореліт, на якому він мандрував зі своєю командою астронавтів.

Перший підхід можна назвати концепцією узгодженої історії. Він передбачає, що, навіть якщо простір-час деформовано таким чином, що можна переміститися в минуле, те, що відбувається в просторі-часі, має бути узгодженим розв’язком фізичних рівнянь. Інакше кажучи, ви не зможете переміститися назад у часі, якщо історія вже зафіксувала, що ви не поверталися, не випускали душу зі свого прапрадіда й не вчинили нічого такого, що суперечило б історії того, як ви досягли свого поточного стану в теперішньому часі. Більше того, повернувшись у минуле, ви б не могли змінити зафіксовану історію — просто слідували б їй. У поданій картині минуле й майбутнє зумовлені: вони позбавляють вас свободи волі, можливості чинити на свій розсуд. Звичайно, можна стверджувати, що вільна воля — усе одно ілюзія. Якщо справді існує всеосяжна фізична теорія, яка керує всім сущим, то слід вважати, що вона детермінує й наші дії. Однак подана теорія робить це так, що її наслідки годі перелічити для такого складного організму, як людська істота, і, крім того, вона містить певний елемент випадковості, що відповідає квантово-механічним ефектам. Це дозволяє говорити, що наші декларації про вільну волю людини виникають із неможливості передбачити, що вона робитиме. Однак, якщо людина полетить на космічному кораблі й повернеться раніше, ніж вирушила, ми зможемо передбачити, що вона зробить, оскільки це буде частиною зафіксованої історії. Таким чином, у подібній ситуації мандрівник у часі не мав би свободи волі в жодному розумінні. Інший можливий спосіб розв’язання парадоксів мандрівки в часі можна називати гіпотезою альтернативної історії. Його ідея полягає в тому, що, коли мандрівники в часі повертаються в минуле, вони потрапляють в альтернативні версії історії, які відрізняються від зафіксованої. Таким

чином, вони можуть діяти вільно, бо нічого не пов’язує їх із попередньою історією. Стівен Спілберґ удосталь розважився, обігруючи ці уявлення в стрічках серії «Назад у майбутнє»: Марті Макфлай, повернувшись у минуле, зміг змінити на краще історію взаємин своїх батьків. Гіпотеза альтернативної історії вельми нагадує те, як Річард Фейнман пояснює квантову теорію за допомогою інтегралів за траєкторіями. Цей підхід стверджує, що у Всесвіті немає однієї-єдиної історії — правильніше вважати, що в ньому існують усі можливі історії, причому кожна — з тією чи тією ймовірністю. Проте між методом Фейнмана й гіпотезою альтернативної історії, схоже, є важлива відмінність. В інтегралах Фейнмана кожна траєкторія цілком охоплює про- стір-час і все, що в ньому міститься. Простір-час може бути деформований таким чином, що на ракеті вдалося б вирушити в минуле. Але ракета лишилася б у тому самому про- сторі-часі, а значить, у тій-таки історії, яка має бути послідовною. Таким чином, фейнманівська теорія інтегралів за траєкторіями радше підтримує гіпотезу послідовної, а не альтернативної історії. Уникнути зазначених проблем допомогло б прийняття тези, яку можна назвати гіпотезою про захист хронології. Ця теза стверджує, що закони фізики забороняють перенесення інформації в минуле макроскопічними тілами. Подана гіпотеза не доведена, але є підстави вважати, що вона правильна. Як показують обчислення, за умов деформації простору-часу, достатньої для мандрівок у минуле, на заваді таким мандрівкам здатні стати квантово-механічні ефекти. Щоправда, цілковитої впевненості в цьому ще немає й питання про можливість мандрівок у часі поки залишається відкритим. Але в жодному разі не бийтеся з кимось об заклад: раптом ваш опонент шахраює, знаючи майбутнє наперед?

Як ми вже відзначали в розділі з, було б дуже важко побудувати повну об’єднану теорію всього у Всесвіті відразу. Натомість людство рухалося вперед шляхом створення часткових теорій, які описують обмежене коло явищ, нехтуючи іншими ефектами або даючи їм наближену чисельну оцінку. Відомі нам сьогодні закони фізики містять чимало числових величин, подібних до заряду електрона або співвідношення між масами протона й електрона, які ми не можемо — принаймні поки що — вивести з теорії. Ми змушені визначати їх у дослідний спосіб і підставляти в рівняння. Одні називають ці числа фундаментальними константами, інші — поправковими коефіцієнтами. Однак, хоч би якої точки зору ви не дотримувалися, залишається вельми прикметним фактом те, що значення подібних чисел неначе навмисно вибрані так, щоб уможливити розвиток життя. Наприклад, якби заряд електрона був трохи іншим, це порушило б баланс електромагнітних і гравітаційних сил у зорях і вони або не змогли б спалювати водень і гелій, або вже не вибухали б. Можна сподіватися, що врешті-решт буде створена повна, послідовна, об’єднана теорія, яка вбере в себе всі часткові теорії як наближення і яку не доведеться підганяти під спостережувані факти шляхом добору довільних сталих, як-от величина заряду електрона.

Пошуки такої теорії відомі як робота з «об’єднання фізики». В останні роки життя Ейнштейн витратив багато зусиль, марно намагаючись намацати підступи до об’єднаної теорії, але час для неї тоді ще не настав: існували часткові теорії гравітаційної та електромагнітної взаємодій, але про ядерні сили було відомо обмаль. Окрім того, Ейнштейн відмовився визнавати реальність квантової механіки, попри ту важливу роль, яку він відіграв у її розвитку. Утім принцип невизначеності, схоже, є фундаментальною властивістю Всесвіту, у якому ми живемо. Тому успішна об’єднана теорія конче повинна містити цей принцип. Перспективи створення такої теорії сьогодні видаються набагато реалістичнішими, адже ми набагато більше знаємо про Всесвіт. Але слід остерігатися зайвої самовпевненості: нас уже захоплювали «блискучі» думки! На початку XX століття, наприклад, вважали, що все можна пояснити в термінах властивостей безперервної матерії, таких як пружність і теплопровідність. Відкриття будови атома й принципу невизначеності розвіяли це переконання. І знову 1928 року лауреат Нобелівської премії фізик Макс Борн сказав групі відвідувачів Ґеттінгенського університету: «Фізиці, якою ми її знаємо, за шість місяців буде покладено край». Його впевненість ґрунтувалася на недавньому відкритті Дірака — рівнянні, яке описувало електрон. Тоді вважали, що подібне рівняння буде виведене й для протона — єдиної відомої на той час іншої частинки — і це покладе край теоретичній фізиці. Однак відкриття нейтрона і ядерних сил перекреслило таку можливість. Незважаючи на сказане, є підстави для обережного оптимізму: можливо, наші пошуки абсолютних законів природи на- ближаються-таки до завершення. Квантова механіка припускає, що носіями всіх сил, тобто взаємодій між частинками матерії, теж є частинки. Що від¬

бувається, коли така частинка матерії — скажімо, електрон або кварк — випускає частинку, що виступає носієм взаємодії? Віддача від її випускання змінює швидкість частинки матерії подібно до того, як постріл змушує гармату відкочуватися назад. Частинка-переносник взаємодії стикається з іншого частинкою матерії, і та її поглинає, змінюючи свій рух. Урешті-решт випускання й поглинання дає той самий результат, як якби існувала сила, що діє між двома частинками матерії. Обмін частинками Кожну силу переносять частинки особливого типу. Якщо частинки, що переносять силу, мають велику масу, це ускладнює їхнє утворення та обмін ними на значних відстанях. Отже, сили, носіями яких виступають частинки, мають відносно невеликий радіус дії. І навпаки, під час перенесення сил частинками, що не мають власної маси, радіус дії сили істотно збільшується. Частинки-переносни- ки сил, якими обмінюються частинки матерії, називаються віртуальними, адже, на відміну від «реальних», їх не можна безпосередньо виявити за допомогою детектора частинок. Ми знаємо, однак, що вони існують завдяки породжувано¬

му цими частинками й вимірюваному ефекту: вони зумовлюють взаємодію частинок матерії. Частинки-переносники можна розділити на чотири категорії. Потрібно підкреслити, що цей розподіл є штучним, надається до побудови часткових теорій і не має глибшого сенсу. Більшість фізиків сподіваються вийти зрештою на об’єднану теорію, яка представить усі чотири взаємодії як різні аспекти єдиної взаємодії. Мабуть, багато хто погодиться, що це основна мета сучасної фізики. Першу категорію становить гравітаційна сила, чи сила тяжіння. Це універсальна сила, тобто кожна частинка відчуває на собі дію гравітації пропорційно до своєї маси або енергії. Гравітаційне тяжіння можна представити як обмін віртуальними частинками — гравітонами. Гравітація — найслабкіша з чотирьох сил; вона настільки слабка, що ми взагалі не помічали б цю силу, якби не дві її особливі властивості: гравітація може діяти на великих відстанях і вона завжди притягує. Це означає, що найслабкіші гравітаційні сили між окремими частинками двох великих тіл на кшталт Землі й Сонця здатні складатися в сумарну дуже істотну силу. Три інші сили або близькодійні, або можуть як притягати, так і відштовхувати, а тому виявляють тенденцію до взаємної нейтралізації. Наступна категорія — електромагнітна взаємодія, що виникає між електрично зарядженими частинками, такими як електрони й кварки, але не впливає на нейтральні частинки на кшталт нейтрино. Електромагнітна взаємодія набагато сильніша за гравітацію: електричні сили між двома електронами приблизно в мільйон мільйонів мільйонів мільйонів мільйонів мільйонів мільйонів (одиниця із сорока двома нулями) разів сильніші за гравітаційні. Однак електричний заряд буває двох типів: позитивний і негативний. Між двома позитивними або двома негативними

зарядами виникає відштовхування, а між позитивним і негативним — притягання. Велике тіло на кшталт Землі або Сонця містить майже однакову кількість позитивних і негативних зарядів. Таким чином, тяжіння й відштовхування між окремими частинками майже врівноважують одне одного, і електромагнітна сила, що виникає внаслідок цього, дуже невелика. Однак у масштабах атомів і молекул електромагнітні сили домінують. Електромагнітне тяжіння між негативно зарядженими електронами й позитивно зарядженими протонами атомного ядра утримує електрони на орбіті навколо ядра атома, так само як гравітаційне тяжіння змушує Землю обертатися навколо Сонця. Електромагнітне тяжіння зазвичай пояснюване обміном великої кількості частинок, які називаються фотонами. Знову-таки ці фотони — віртуальні частинки. Але коли електрон переміщається з однієї орбіти на іншу, ближче до ядра, то вивільняється енергія й випускається реальний фотон. За відповідної довжини хвилі його може реєструвати людське око або такий детектор фотонів, як, наприклад, фотоплівка. І навпаки, коли реальний фотон стикається з атомом, він може перемістити електрон на більш віддалену від ядра орбіту. На це йде енергія фотона, тому він поглинається. Третя категорія називається слабкою ядерною взаємодією. У щоденному житті ми не стикаємося з нею безпосередньо. Слабка взаємодія відповідальна за радіоактивність — мимовільний розпад атомних ядер. Природа слабких ядерних сил залишалася не цілком зрозумілою до 1967 року, коли Абдус Салам з Імперського коледжу в Лондоні й Стівен Вайнберґ із Гарварду незалежно один від одного запропонували теорії, які об’єднували слабку взаємодію з електромагнітною подібно до того, як Максвелл об’єднав учення про електрику й магнетизм десь на століття раніше. Теоретичні передбачення так точно збіглися з результатом експерименту, що

1979 року Салама й Вайнберґа вшанували Нобелівською премією з фізики разом зі ще одним науковцем із Гарварду — Шелдоном Ґлешоу, який теж запропонував схожу об’єднану теорію електромагнітних і слабких ядерних сил. До четвертої категорії належить найпотужніша з усіх сил — сильна ядерна взаємодія. Вона також не стосується безпосередньо нашого щоденного досвіду, але це та сама сила, яка «зв’язує» більшу частину нашого світу. Вона утримує кварки всередині протонів і нейтронів і не дає протонам і нейтронам покинути ядро атома. Якби не сильна ядерна взаємодія, відштовхування позитивно заряджених протонів розірвало б усі атомні ядра у Всесвіті, окрім ядер водню, що складаються з одного протона. Вважають, що переносником сильної ядерної взаємодії є глюон — частинка, яка взаємодіє тільки сама із собою і з кварками. Успішне об’єднання електромагнітної й слабкої ядерної взаємодій підштовхнуло до численних спроб додати до них концепцію сильної ядерної взаємодії в рамках доктрини, названої «великим об’єднанням». У цій назві є частка перебільшення: отримувані теорії не такі вже великі та не цілком об’єднані, якщо вони не беруть до уваги гравітацію. Окрім того, ці об’єднані теорії не назвеш повними, адже вони містять безліч параметрів, величину яких не можна передбачити теоретично — її доводиться підбирати експериментально. Але так чи інакше ці теорії можуть стати наступним кроком до повної, вичерпної об’єднаної теорії. Основна складність у пошуках теорії, яка об’єднає гравітацію з іншими силами, полягає в тому, що загальна теорія відносності, яка описує гравітацію, є єдиною неквантовою теорією: вона не бере до уваги принцип невизначеності. Часткові теорії, що описують усі інші взаємодії, ґрунтуються на квантовій механіці, тому для об’єднання з ними теорії

гравітації потрібно знайти спосіб, який дозволяв би включити принцип невизначеності в загальну теорію відносності, тобто сформулювати квантову теорію гравітації. Це завдання поки що ніхто не зміг вирішити. Створити квантову теорію гравітації так важко тому, що, згідно з принципом невизначеності, навіть «порожній» простір заповнений віртуальними парами частинка — античастинка. В іншому випадку, якби «порожній» простір був справді геть порожнім, усі поля — гравітаційне, електромагнітне та інші — точно дорівнювали б нулю. Однак величина поля й швидкість її зміни в часі пов’язані між собою так само, як положення частинки та її швидкість (тобто зміна положення). З принципу невизначеності випливає, що чим точніше ми знаємо одну з цих величин, тим менш точні наші знання про іншу. Якби поле в порожньому просторі точно дорівнювало нулю, воно мало б точну (нульову) величину й точну (знову-таки нульову) швидкість зміни, що суперечило б принципу невизначеності. Таким чином, має існувати певний мінімальний рівень невизначеності чи квантових флуктуацій величини поля. Ці коливання можна розглядати як пари частинок, що разом з’являються в певний момент, розлітаються, а потім знову зближуються й знищують одна одну. Це віртуальні частинки, подібні до тих, які виступають переносниками сил. На відміну від реальних, їх неможливо безпосередньо спостерігати за допомогою детекторів частинок. Однак породжувані ними непрямі прояви, як-от невеликі зміни енергії електронних орбіт, цілком вимірювані й, на диво, точно узгоджуються з теоретичними передбаченнями. У випадку з флуктуаціями електромагнітного поля йдеться про віртуальні фотони, а у випадку з флуктуаціями гравітаційного — про віртуальні гравітони. Однак

флуктуації полів слабкої й сильної взаємодій являють собою віртуальні пари частинок речовини, таких як електрони або кварки. У подібних віртуальних парах один елемент буде частинкою, а другий — античастинкою (коли йдеться про світло й гравітацію, частинки й античастинки однакові). Фейнманівська діаграма віртуальної пари частинка — античастинка Проблема полягає в тому, що віртуальні частинки мають енергію. І оскільки існує нескінченне число пар віртуальних частинок, вони фактично повинні були б мати нескінченну енергію, а значить — згідно з відомим рівнянням Ейнштейна Е = тс2, — і нескінченну масу. Відповідно до загальної теорії відносності, це призвело б до такого гравітаційного викривлення простору, що Всесвіт стиснувся б до нескінченно малих розмірів. Однак нічого такого явно не відбувається! Аналогічні — мабуть, абсурдні — нескінченності виникають і в інших часткових теоріях — сильної, слабкої й електромагнітної взаємодій. Але для них існує так звана процедура перенормування, яка дозволяє позбуватися нескінченностей. Завдяки їй ми й змогли створити квантові теорії цих взаємодій. Перенормування вводить нові нескінченності, які математично скорочуються з нескінченностями, що виникають

у теорії. Однак це скорочення не обов’язково має бути повним. Можна вибрати нові нескінченності так, щоб за скорочення залишалися невеликі рештки. Ці рештки називаються перенормованими величинами в теорії. Хоча подібна операція досить сумнівна з точки зору математики, вона, здається, таки працює. Застосування цієї операції в теоріях сильної, слабкої й електромагнітної взаємодій дає передбачення, які неймовірно точно узгоджуються зі спостереженнями. Проте використання перенормування для пошуків повної фізичної теорії має серйозний недолік, оскільки означає, що маси частинок і сили взаємодій не можна передбачити теоретично, а слід підганяти під результати експериментів. Спроби застосувати перенормування для усунення квантових нескінченностей із загальної теорії відносності поки дозволили привести до придатного вигляду тільки дві величини — силу тяжіння й космологічну сталу, яку Ейнштейн увів у свої рівняння, бувши впевненим, що Всесвіт не розширюється (див. розділ 7). Як виявляється, їх коригування недостатньо для позбавлення від усіх нескінченностей. Тому квантова теорія гравітації й далі передбачає, що деякі величини, наприклад викривлення простору-часу, нескінченні, тоді як на практиці вони цілком піддаються вимірюванню й виявляються кінцевими! Науковці давно підозрювали, що ця обставина стане перепоною на шляху включення принципу невизначеності в загальну теорію відносності, але 1972 року їхні побоювання були нарешті підкріплені детальними обчисленнями. Через чотири роки було запропоноване можливе розв’язання проблеми, назване супергравітацією. Однак з’ясування того, чи залишає супергравітація місце для будь-яких нескінченностей, вимагало таких складних і важких обчислень, що ніхто за них не взявся. За попередніми оцінками, навіть комп’ютеру на це знадобилися б роки, і дуже високою була ймовірність того, що в підрахунки вкралася б при¬

наймні одна помилка, а може, і більше. Тож упевнитися в правильності результату можна було б тільки в тому разі, якби хтось іще повторив обчислення й отримав той самий результат, що здавалося вкрай малоймовірним! Незважаючи на ці проблеми й на те, що частинки, які фігурують у теоріях супергравітації, схоже, ніяк не співвідносяться з відомими науці частинками, більшість науковців вважали, що супергравітація придатна до перенормування і, ймовірно, є розв’язанням проблеми об’єднання фізики. Цю ідею сприймали як найкращий спосіб об’єднання гравітації з рештою взаємодій. Але 1984 року відбувся дивовижний поворот у бік сімейства теорій, які називаються теоріями струн. До появи теорій струн вважали, що кожна з фундаментальних елементарних частинок може перебувати в певній точці простору. У теоріях струн фундаментальні об’єкти не точкові частинки, а протяжні, тобто мають довжину, але без жодних інших вимірів, як струна з нескінченно малим поперечним перерізом. Ці об’єкти можуть мати кінці (так звані відкриті струни) або згортатися в кільце (замкнуті струни). Частинка в кожен момент часу займає одну точку простору. Струна ж у кожен момент часу займає в просторі лінію. Дві струни можуть злитися в одну. При цьому якщо йдеться про відкриті струни, то просто з’єднуються їхні кінці, а якщо про закриті — це нагадує те, як дві холоші з’єднуються в одну пару штанів. Точнісінько так само одна струна може розділитися на дві. Якщо елементарні об’єкти у Всесвіті являють собою струни, що ж таке тоді точкові частинки, які ми, схоже, спостерігаємо в експериментах? У теоріях струн те, що раніше вважали різними точковими частинками, розглянуто як різні види хвиль, що поширюються по струнах, на кшталт тих, які пробігають посмикуваною мотузкою повітряного змія. Самі ж струни разом зі своїми коливаннями настільки

малі, що навіть найкращі наші технології не здатні виявити їхню форму, тому-то у всіх експериментах вони й поводяться як крихітні, безформні точки. Уявіть, що ви розглядаєте крихітну порошинку. Зблизька або через збільшувальне скло ви можете побачити, що вона має неправильну або навіть струноподібну форму, однак на відстані порошинка здається якоюсь невиразною цяткою. У теорії струн випускання або поглинання однієї частинки іншою відповідає поділу або злиттю струн. Наприклад, у фізиці елементарних частинок гравітаційний вплив Сонця на Землю пояснюється тим, що частинки сонячної речовини випускають гравітони — частинки-переносники взаємодії, — а частинки речовини Землі їх поглинають. У теорії струн цей процес видається Н-подібною діаграмою, що нагадує з’єднання труб (теорія струн узагалі чимось нагадує водогін). Дві вертикальні палички букви «Н» відповідають частинкам речовини Сонця й Землі, а горизонтальна поперечина — гравітон, який сновигає між ними. Теорія струн має цікаву історію. Вона була сформульована наприкінці 1960-х років, під час пошуків теорії сильної взаємодії. Ідея полягала в тому, що такі частинки, як протон і нейтрон, можна розглядати як коливання струни. Сильна взаємодія між частинками відповідала б відрізкам струни, що з’єднують інші струни, як у павутинні. Щоб ця теорія передбачала спостережувану величину сильної взаємодії між частинками, струни мали скидатися на гумові стрічки, натягнуті із зусиллям близько ю тонн. 1974 року Жоель Шерк із Парижа й Джон Шварц із Каліфорнійського технологічного інституту опублікували статтю, у якій показали, що теорія струн може описати природу гравітаційної взаємодії, але тільки якщо натяг струни становитиме близько тисячі мільйонів мільйонів мільйонів

мільйонів мільйонів мільйонів тонн (одиниця з тридцятьма дев’ятьма нулями). У звичайних масштабах довжини теорія струн давала ті самі передбачення, що й загальна теорія відносності, але на дуже маленьких відстанях — менших від тисячної мільйонної мільйонної мільйонної мільйонної мільйонної частки сантиметра (тобто від сантиметра, діленого на одиницю з тридцятьма трьома нулями) — їхні передбачення розходилися. Стаття не привернула до себе великої уваги лише тому, що того часу більшість науковців відмовилися від тлумачення сильної взаємодії в термінах теорії струн на користь теорії кварків і глюонів, яка, здавалося, набагато більше відповідала спостереженням. Шерк помер за трагічних обставин (він хворів на діабет і впав у кому, а поряд не виявилося нікого, хто міг би ввести йому інсулін). Тож Шварц залишився фактично єдиним прихильником теорії струн, причому тепер уже струн із набагато вищим передбачуваним натягом. 1984 року цікавість до струн раптово відродилася, і на це було дві причини. З одного боку, не увінчалися особливим успіхом спроби довести, що супергравітація не містить нескінченно- стей і здатна пояснити існування спостережуваних видів елементарних частинок. З другого — побачила світ нова стаття Джона Шварца, цього разу написана спільно з Майком Ґріном із лондонського Коледжу королеви Марії. Ця праця показувала, що теорія струн здатна пояснити існування експериментально спостережуваних частинок, які мають щось на кшталт вродженої «ліворукості». (Поведінка більшості частинок не змінилася б, якби експериментальну установку замінили її дзеркальним відображенням; але поведінка поданих частинок змінюється, ніби вони є «лівшами» або «правшами», а не володіють однаково обома руками.) Хай там як, а багато науковців незабаром заходилися працювати над теорією струн, і була створена її нова версія,

яка, здавалося, могла пояснити існування спостережуваних частинок. Теорії струн також ведуть до нескінченності, але вважають, що в правильній версії теорії всі вони взаємно знищаться Фейиманівська діаграма в теорії струн

(хоча це ще невідомо напевно). Набагато серйозніша інша проблема: теорії струн сумісні тільки з простором-часом, який має або десять, або двадцять шість вимірів замість звичайних чотирьох! Звісно, наявність у простору-часу додаткових вимірів — це такий собі загальник наукової фантастики. Справді, вони пропонують ідеальний спосіб подолання обмежень, які загальна теорія відносності накладає на надсвітлові переміщення й мандрівки в минуле (див. розділ ю). Ідея полягає в тому, щоб дістатися до мети через додаткові виміри. Уявіть, що простір, у якому ми існуємо, має тільки два виміри й зігнутий, наче поверхня якірного кільця або бублика. Якщо ви перебуваєте на внутрішній стороні поверхні й хочете дістатися в діаметрально протилежну точку кільця, вам доведеться рухатися до мети по колу з внутрішнього боку кільця. Але якби ви могли вийти в третій вимір, вам удалося б відірватися від поверхні кільця й зрізати шлях. Чому ми не спостерігаємо всі ці додаткові виміри, якщо вони справді існують? Чому для нашого сприйняття доступні тільки три просторові виміри й один часовий? Найпевніше, тому, що інші виміри не схожі на ті, до яких ми звикли. Вони згорнуті до дуже невеликого розміру, щось на кшталт однієї мільйонної мільйонної мільйонної мільйонної мільйонної частки дюйма. Це так мало, що просто непомітно для нас: ми фіксуємо лише один вимір часу й три виміри простору, у яких простір-час практично плаский. Щоб зрозуміти, що воно таке, уявіть поверхню соломинки. Глянувши на неї зблизька, ви зауважите, що поверхня двовимірна. Тобто положення точки на соломинці описується двома числами — відстанню, виміряною уздовж соломинки, і відстанню, виміряною впоперек її довжини, по колу. Але поперечний розмір набагато менший за поздовжній. Ось чому здалеку здається, ніби соломинка позбавлена

товщини, одновимірна, і, схоже, задати положення точки на ній можна одним, поздовжнім виміром. Прихильники теорії струн стверджують, що так само стоїть справа і з простором-часом: у мізерно малих масштабах він десятиви- мірний і сильно викривлений, але в більших масштабах ні викривлення, ані додаткових вимірів ви не помітите. Якщо описана картина правильна, це кепська новина для людей, які мріють про космічні мандрівки: додаткові виміри, мабуть, занадто малі, щоб вмістити космічний корабель. Однак цей опис ставить велике питання й перед науковцями: чому тільки деякі, а не всі виміри скручені в маленьку кульку? Імовірно, у молодому Всесвіті всі виміри були сильно викривлені. Чому один часовий і три просторові виміри розрівнялися, а інші й далі тісно скручені? Одна з можливих відповідей — антропний принцип, який можна сформулювати таким чином: ми бачимо Всесвіт таким, яким він є, адже ми існуємо. Існує дві версії антропного принципу — слабка й сильна. Слабкий антропний принцип стверджує, що у Всесвіті, неймовірно великому або навіть нескінченному в просторі і/або часі, умови, необхідні для розвитку розумного життя, трапляються тільки в деяких регіонах, обмежених у просторі й часі. Тому розумним істотам, які проживають у таких регіонах, не випадає дивуватися тому, що їхнє місцеперебування у Всесвіті відповідає умовам, необхідним для життя. Вони чимось схожі на багатія, що живе у фешенебельному районі й не бачить злиднів. Деякі теоретики йдуть набагато далі й пропонують сильну версію принципу. Згідно з нею, існує або багато різних усесвітів, або багато різних регіонів одного Всесвіту, кожен із яких має власну початкову конфігурацію і, можливо, власний набір фізичних законів. У більшості таких усе¬

світів фізичні умови не сприяють розвитку складних організмів, і лише деякі всесвіти, подібні до нашого, стали колискою розумних істот, які замислилися над запитанням: «Чому Всесвіт такий, яким ми його бачимо?» Тоді відповідь проста: «Якби він був інший, нас би тут не було!» Мало хто візьметься оскаржувати дієвість або користь слабкого антропного принципу, але сильний принцип як пояснення спостережуваного стану Всесвіту може наштовхнутися на безліч заперечень. Наприклад, що мають на увазі, коли кажуть, буцімто всі ці різні всесвіти існують? Якщо вони справді відокремлені один від одного, тоді те, що відбувається в іншому всесвіті, вочевидь, аж ніяк не може позначитися на тому, що діється в нашому. Отже, дотримуючись принципу економії, ми повинні виключити їх із нашої теорії. Якщо ж це лише різні регіони одного Всесвіту, у кожному з них повинні діяти ті самі фізичні закони, адже інакше не можна було б безперервно пересуватися з одного регіону в інший. У цьому разі єдина відмінність між регіонами полягала б у їхніх початкових конфігураціях, через що сильний антропний принцип звівся б до слабкого. Антропний принцип дає одну з можливих відповідей на запитання, чому додаткові виміри теорії струн скручені. Двох просторових вимірів, схоже, недостатньо для розвитку таких складних істот, як ми. Наприклад, двовимірним тваринам, що живуть на одновимірній Землі, доводилося б перелазити одна через одну, щоб розійтися. Якби двовимірне створіння з’їло щось таке, що не змогло б повністю перетравити, то змушене було б викинути неперетравле- ні залишки назовні тим же шляхом, яким проковтнуло, адже наявність наскрізного проходу через тіло ділила б таке створіння на дві окремі частини: наше двовимірне створіння просто розвалилося б. Так само важко уявити, як у двовимірному створінні могла б циркулювати кров.

Наявність більш ніж трьох просторових вимірів також створила б проблеми. У цьому разі гравітаційне тяжіння між двома тілами зменшувалося б із їх віддаленням одне від одного швидше, ніж якби вимірів було три. (У трьох вимірах, коли відстань збільшується удвоє, тяжіння слабшає вчетверо. У чотирьох вимірах воно зменшувалося б при цьому у вісім разів, у п’яти вимірах—у шістнадцять тощо.) Це може призвести до того, що орбіти планет, які обертаються навколо Сонця (таких як Земля), стануть нестійкими: найменше відхилення від колової орбіти (наприклад, спричинене гравітаційним тяжінням інших планет) призвело б до того, що Земля, рухаючись по спіралі, почала б віддалятися від Сонця або наближатися до нього. Ми б або замерзли, або спопеліли. У світі більш ніж трьох просторових вимірів ця ж зміна поведінки сили тяжіння зі зміною відстані насправді не дозволила б самому Сонцю існувати в стійкому стані, коли тиск урівноважує силу тяжіння. Сонце або розвалилося б на шматки, або стиснулося б, перетворившись на чорну діру. У всякому разі воно не могло б служити джерелом тепла й світла для життя на Землі. У масштабах атома електричні сили, які утримують електрони на орбітах навколо ядра, поводилися б подібно до гравітації. Таким чином, електрони, пересуваючись по спіралях, або залишали б атом, або врізалися б у його ядро. Так чи інакше, існування атомів у відомому нам вигляді було б неможливим. Отже, видається очевидним, що життя — принаймні відоме нам — може існувати лише в тих регіонах простору-часу, де є тільки один вимір часу й три виміри простору, не скручені до мізерно малих розмірів. Це означає, що можна було б звернутися до слабкого антропного принципу, якби вдалося довести, що теорія струн принаймні допускає існування подібних областей Усесвіту. А вона, схоже, таке допускає. Можливо, існують інші області Всесвіту або інші всесвіти (що б це не означало), у яких усі

виміри скручені або ж розгорнуто понад чотири виміри, але в таких регіонах не буде розумних істот, які змогли б спостерігати іншу кількість вимірів. Іще одна проблема з теорією струн полягає в тому, що є мінімум п’ять різних її версій (дві теорії відкритих струн і три — замкнутих) і мільйони способів, у які, згідно з теорією, можуть бути скручені додаткові виміри. Чому потрібно вибрати тільки одну теорію струн і один вид скру- чення? Протягом певного часу здавалося, що відповіді на це запитання немає, і наука тупцювала на місці. Але десь із 1994 року науковці почали виявляти властивість, яка дістала назву «дуальність»: різні теорії струн і способи скручення додаткових вимірів вели до тих самих результатів у чотирьох вимірах. Також, окрім частинок, які займають окрему точку в просторі, і струн, які є лініями, були знайдені інші об’єкти, які називаються р-бранами й займають у просторі об’єми з двома й більше вимірами. (Можна вважати, що частинка — це о-брана, струна — і-брана, але, крім них, є щер-брани, у якихр може набувати значень від 2 до 9. 2-брану можна розглядати як якусь подобу двовимірної мембрани. Важче уявити брани з численними вимірами!) Схоже, зараз має місце своєрідна рівноправність (у сенсі рівності голосів) теорій супергра- вітації, струн ір-бран: вони, здається, узгоджуються, але жодну не можна вважати основною. Усі ці часткові теорії виглядають як різні наближення до якоїсь більш фундаментальної, причому кожна з них правильна у своїй сфері. Науковці шукають цю фундаментальну теорію, але поки що марно. Не виключено, що може не бути єдиного формулювання фундаментальної теорії, як не можна, за Ґеделем, викласти арифметику в термінах єдиного набору аксіом. Ця ситуація нагадує проблеми, що постають у картографії: ви не зможете обійтися однією пласкою мапою, щоб

Якби існувало більше ніж три просторових вимірів, орбіти планет були б нестабільними і планети або упали б на зірку, аби покинули її поле тяжіння відобразити сферичну поверхню Землі або поверхню якірного кільця (тора). Вам знадобляться щонайменше два аркуші мапи для Землі й чотири для тора, щоб коректно відтворити всі точки. Кожна мапа справедлива для обмеженого регіону, але різні ділянки мап мають області перекривання. Колекція мап забезпечує повний опис поверхні. Можливо, й у фізиці необхідно використовувати різні формулювання теорії в різних ситуаціях, але два різні формулювання мають узгоджуватися в ситуаціях, де можна застосувати обидва. Якщо це справді так, то всі добірки різних формулювань можна було б розцінювати як повну об’єднану теорію, нехай і не виражену у формі одного набору постулатів. Але й це може бути більшим від того, що допускає природа. Що, коли створити об’єднану теорію неможливо в принципі? Чи не женемося ми за міражем? Здається, є три можливості:

1. Створення повної об’єднаної теорії (або добірок взаємно перекриваних формулювань) можливе, і коли-небудь ми її сформулюємо, якщо вистачить розуму. 2. Не існує жодної остаточної теорії Всесвіту, є лише нескінченна послідовність теорій, які описують Усесвіт дедалі точніше, проте ніколи не досягають абсолютної точності. 3. Не існує взагалі жодної теорії Всесвіту: поза визначеними рамками події годі передбачити, адже відбуваються вони випадковим і довільним чином. Дехто схиляється на користь третьої можливості на тій підставі, що існування вичерпного набору законів позбавило б Бога свободи змінювати Свій задум і втручатися в хід світотворення. Однак оскільки Господь усесильний, то чи не міг би Він обмежити Свою свободу, якби захотів? Це чомусь схоже на давній парадокс: чи здатен Бог створити такий важкий камінь, що сам не здолає його підняти? Фактично ідея про те, що Бог міг би передумати, є прикладом помилки, на яку вказував іще Блаженний Августин, говорячи про те, що уявляють, ніби Бог існує в часі, тоді як час — це лише властивість Усесвіту, який Він створив. Господь, як можна припустити, знав, що робить, створюючи світ! З появою квантової механіки ми прийшли до усвідомлення того, що події не можна передбачити з абсолютною точністю: завжди залишається елемент невизначеності. Якщо хочеться, можна приписати випадковість втручанню Бога. Але це було б дуже дивне втручання: відсутній навіть натяк на те, що воно має певну мету. В іншому випадку це за визначенням не було б випадковістю. Сьогодні ми фактично усунули третю з перерахованих можливостей, переглянувши мету науки: ми прагнемо сформулювати

набір законів, який дозволить передбачати події в межах, встановлених принципом невизначеності. Друга можливість, тобто існування нескінченної послідовності дедалі досконаліших теорій, поки узгоджується з усім нашим досвідом. У багатьох випадках експериментатори підвищували точність вимірювань або виконували спостереження нового типу тільки для того, щоб виявити непередбачені наявною теорією нові явища, для тлумачення яких створювали досконалішу теорію. Вивчаючи елементарні частинки, які взаємодіють із чимраз вищими енергіями, ми можемо очікувати відкриття нових рівнів будови матерії, більш фундаментальних за кварки й електрони, які нині вважають «елементарними» частинками. Гравітація може покласти край цій низці захованих одна в одну «коробочок». Якби існувала частинка з енергією, що перевищує так звану енергію Планка, концентрація її маси була б така висока, що вона відрізала б себе від решти Всесвіту й перетворилася б на невелику чорну діру. Таким чином, послідовність дедалі досконаліших теорій, схоже, повинна мати певну межу за переходу до чимраз вищих енергій, а отже, має існувати якась остаточна теорія Всесвіту. Утім, енергія Планка дуже далека від енергій, які ми здатні отримати на сучасних лабораторних установках. І ми не зможемо подолати цей розрив за допомогою прискорювачів елементарних частинок, які з’являться в осяжному майбутньому. А саме такі енергії, либонь, існували на світанні еволюції Всесвіту. Є непогані шанси, що вивчення раннього Всесвіту й вимоги математичної узгодженості приведуть до повної об’єднаної теорії в межах часу життя декого з нас, якщо, звичайно, доти людство саме не висадить себе в повітря! Яке значення мало б відкриття остаточної теорії Всесвіту?

Як було пояснено в розділі З, ми ніколи не можемо бути цілком упевнені, що справді створили точну теорію, оскільки теорії не можна довести. Але якби теорія була математично послідовною й завжди давала б передбачення, що узгоджувалися б зі спостереженнями, було б розумно вважати, що вона правильна. Це поставило б крапку в довгому й чудовому розділі історії спроб людського розуму пізнати Всесвіт. Але це також революційно змінило б розуміння пересічною людиною законів, які керують Усесвітом. За часів Ньютона освічена людина могла опанувати всі знання, накопичені цивілізацією, принаймні в загальних рисах. Але відтоді темпи розвитку науки зробили це неможливим. Оскільки теорії постійно переглядають з урахуванням нових спостережень, то їх ніколи не викладають досить стисло й просто для пересічних людей. Для цього потрібно бути фахівцем, але навіть тоді ви маєте право сподіватися на повне розуміння лише дещиці наукових теорій. Окрім того, прогрес науки такий стрімкий, що в школі чи університеті завжди викладають дещо застарілі знання. Лише небагатьом людям вдається стежити за швидко розширюваними межами знання, якщо вони присвячують цьому весь свій час і обмежуються вузькою сферою. Натомість більшість населення Землі не має уявлення про здійснені прориви й спричинене ними пожвавлення. Водночас, якщо вірити Еддінґгону, сімдесят років тому тільки дві людини розуміли загальну теорію відносності. Нині її розуміють десятки тисяч випускників університетів і не один мільйон людей принаймні знайомий з ідеями Ейнштейна. Якби вдалося створити повну об’єднану теорію, то поява стислого й простого її викладу була б лише питанням часу, і подібно до теорії відносності її почали б викладати в школах, принаймні загально. Ми всі змогли б тоді дістати певне уявлення про закони, які керують Усесвітом і відповідають за наше існування.

Однак навіть відкриття повної об’єднаної теорії не означало б появу можливості передбачити всі події. На це є дві причини. Перше обмеження накладає на нашу передба- чувальну здатність квантово-механічний принцип невизначеності. Немає ніяких способів його обійти. На практиці, однак, це перше обмеження менш жорстке, ніж друге. Друге обмеження випливає з того факту, що ми, швидше за все, не зможемо розв’язати рівняння такої теорії, окрім тих, що описують вельми прості ситуації. Як уже було відзначено, ніхто не може точно розв’язати квантові рівняння для атома, у якому навколо ядра обертається більш ніж один електрон. Ми навіть не маємо точного розв’язку задачі про рух трьох тіл у такій простій теорії, як закон усесвітнього тяжіння Ньютона. І труднощів стає тим більше, чим більша кількість тіл і чим складніша теорія. Наближені розв’язки зазвичай задовольняють наші практичні потреби, але вони навряд чи відповідають великим очікуванням, пов’язаним із поняттям «об’єднана теорія всього сущого»! Сьогодні ми вже знаємо закони, що керують поведінкою матерії у всіх станах, окрім найбільш екстремальних. Зокрема, ми знаємо закони, які постають фундаментом хімії та біології. Але ми, безумовно, не можемо вважати завдання цих дисциплін вирішеними. І наразі ми досяг- ли не дуже великих успіхів у прогнозуванні людської поведінки за допомогою математичних рівнянь! Отже, навіть знайшовши набір основних законів, ми опинимося перед складним для людської думки завданням удосконалення наближених методів, не вирішивши яке, не навчимося прогнозувати можливі наслідки в складних реальних ситуаціях. Повна узгоджена об’єднана теорія — це лише перший крок. Наша мета полягає у всеосяжному поясненні подій, які відбуваються навколо нас, і нашого власного існування.

Ми розуміємо, що живемо в загадковому, приголомшливому світі. Ми прагнемо осягнути сенс того, що бачимо навколо, і ставимо складні запитання: «Яка природа Всесвіту? Яке наше місце в ньому? Звідки він і ми з’явилися? І чому Всесвіт такий, який він є?» Намагаючись відповісти на ці запитання, ми приймаємо ту або ту «картину світу». І нескінченна вежа з черепах, які підтримують пласку Землю, — така ж «картина», як і теорія суперструн. Вони обидві є концепціями будови Всесвіту, хоча остання набагато більш математична й точніша за першу. їм обом бракує наочних підтверджень: ніхто ніколи не бачив велетенську черепаху, на спині якої стоїть Земля, але ніхто не спостерігав і суперструн. Утім, черепашачу теорію не назвеш гарною науковою концепцією, адже вона передбачає, що люди можуть звалитися з краю світу. Цей прогноз не узгоджується з досвідом, якщо тільки не виявиться, що він пояснює здогадні зникнення людей у Бермудському трикутнику! Найбільш ранні спроби теоретичного опису й пояснення Всесвіту містили ідею про те, що перебігом подій і природних явищ керують духи з людськими емоціями, діючи так само непередбачувано, як і люди. Ці духи населяли природні об’єкти, як-от річки й гори, а також небесні

тіла на кшталт Сонця й Місяця. їх потрібно було умиротворяти й задобрювати, щоб земля родила, а пори року змінювали одна одну. Згодом, однак, було помічено існування певних закономірностей: Сонце завжди вставало на сході й сідало на заході незалежно від того, були принесені жертви богу денного світила чи ні. Окрім того, Сонце, Місяць і планети рухалися по небу по тих самих визначених шляхах, які вдавалося досить точно передбачити. Сонце й Місяць іще могли вважати богами, але боги ці підкорялися суворим законам, очевидно ніколи не порушуючи їх, якщо не зважати на такі історії, як переказ про Ісуса Навіна, який зупинив Сонце. Від черепах до викривленого простору. Античний та сучасний погляд на Всесвіт Спочатку ці правила й закономірності виявлялися тільки під час спостережень за зоряним небом і в деяких інших ситуаціях. Однак із розвитком цивілізації, надто в останні триста років, таких законів і правил відкривали дедалі більше. Успіхи, досягнуті завдяки цим законам, спонукали Лапласа на початку XIX століття постулювати науковий детермінізм. Він припустив, що має існувати набір законів, які точно визначають розвиток Усесвіту з огляду на його стан у певний момент часу.

Лапласівський детермінізм мав два недоліки: він нічого не говорив про те, якими повинні бути закони, і не визначав початкову конфігурацію Всесвіту. Цей вибір було залишено Богові. Той вирішував, як починатиметься Всесвіт і яким законам він має підкорятися, але після зародження Всесвіту Бог не мав втручатися. Фактично прерогативи Бога обмежували тими питаннями, які не розуміла наука XIX століття. Сьогодні ми знаємо, що надії, які Лаплас покладав на детермінізм, не виправдалися, принаймні так, як він передбачав. Принцип невизначеності квантової механіки має на увазі, що деякі пари фізичних величин, наприклад положення й швидкість елементарної частинки, не можна одночасно передбачити як завгодно точно. Квантова механіка дає собі раду з цією ситуацією завдяки групі теорій, у яких елементарні частинки не мають точних положень і швидкостей, а постають у вигляді хвиль. Ці квантові теорії є детерміністськими в тому розумінні, що вони визначають точні закони еволюції хвилі в часі. Якщо відомі характеристики хвилі в один момент часу, то можна обчислити, якими вони будуть у будь-який інший момент. Елемент непередбачувано- сті, випадковості виникне, тільки якщо ми спробуємо інтерпретувати хвилю в термінах положень і швидкостей частинок. Але, можливо, ми помиляємося й немає ніяких частинок із положеннями й швидкостями, а є самі лише хвилі. І ми просто намагаємося підігнати ці хвилі під наші упереджені уявлення про положення й швидкості. Як наслідок маємо невідповідність — причину удаваної непередбачуваності. По суті, ми вже переглянули завдання науки: це відкриття законів, які дозволять передбачати події в межах, установлених принципом невизначеності. Однак залишається

запитання: «Як або чому обрано ці закони й початковий стан Усесвіту?» У цій книжці особливу увагу було приділено законам, які керують гравітацією, адже саме вона зумовлює великомасштабну структуру Всесвіту, хоча і є найслабкі- шою з чотирьох основних сил. Закони гравітації несумісні з панівним донедавна поглядом, згідно з яким Усесвіт незмінний у часі: те, що гравітація завжди притягує, означає, що Всесвіт має або розширюватися, або стискатися. Згідно із загальною теорією відносності, у далекому минулому мав існувати стан Усесвіту з нескінченною густиною — Великий Вибух, який можна вважати початком часу. Якщо Всесвіт знову стиснеться, то в майбутньому на нього має очікувати інший стан нескінченної густини — «велике стискання», яке стане кінцем часу. Навіть якщо Всесвіт у цілому не стиснеться, син- гулярності мають виникнути в обмежених його регіонах, де колапс призведе до утворення чорних дір. Ці сингу- лярності стали б кінцем часу для будь-кого, хто потрапив би в чорну діру. За Великого Вибуху й інших сингулярностей порушуються всі фізичні закони й Всевишньому, як і раніше, цілком вільно вирішувати, що повинно статися і як має початися Всесвіт. Об’єднання квантової механіки із загальною теорією відносності, схоже, відкриває нам нову, незнану досі можливість — обмежений чотиривимірний простір-час без сингулярностей або кордонів, який подібний до поверхні Землі, однак відзначається більшою кількістю вимірів. Схоже, ця ідея дозволяє пояснити чимало спостережуваних властивостей Усесвіту, наприклад його великомасштабну однорідність і відхилення від однорідності в меншому масштабі, подібні до галактик, зір і навіть людей. Але якщо Всесвіт цілком автономний, не має

сингулярностей або меж і його цілком можна описати об’єднаною теорією, то це змушує докорінно переглянути роль Бога як Творця. Ейнштейн якось запитав: «Чи мав Господь свободу, коли створював Усесвіт?» Якщо припущення про відсутність у Всесвіті кордонів слушне, то Бог не міг похвалитися свободою вибору початкових умов. Звичайно, Він усе ще міг би вибирати закони, яким підкоряється Всесвіт. Але й це насправді не назвеш великим вибором: можливо, лише одна або якась невелика кількість повних об’єднаних теорій на кшталт теорії струн є несуперечливими й допускають існування таких складних структур, як люди, здатні досліджувати закони Всесвіту й ставити запитання про природу Бога. Але навіть якщо існує тільки одна повна об’єднана теорія, вона являє собою щонайбільше набір правил і рівнянь. Що ж «вдихає життя» у формули й створює Всесвіт, який вони описують? Звичайний підхід науки — побудова математичної моделі — не дозволяє відповісти на запитання про те, чому повинен існувати Всесвіт, описуваний моделлю. Навіщо Всесвіт має нести тягар існування? Невже об’єднана теорія така чарівна, що викликає до життя сама себе? Інакше їй потрібен Творець, а якщо так, то чи має Він іншу владу над Усесвітом? І хто створив Його самого? Досі більшість науковців були надто зайняті створенням нових теорій, які пояснюють, що таке Всесвіт, замість того щоб шукати відповіді на запитання, навіщо він існує. Водночас філософи, справа яких—питати « Навіщо? », не могли похопитися за прогресом природничих доктрин. У XVIII столітті філософи вважали все людське знання, зокрема природничі науки, сферою своїх зацікавлень і обговорювали питання на кшталт «Чи був у Всесвіту початок?». Однак

у XIX й XX століттях природничі науки занадто тісно переплелися з технікою й математикою, щоб залишатися доступними розумінню філософів або кого-небудь іще, окрім небагатьох фахівців. Філософи скоротили царину своїх досліджень настільки, що найвідоміший мислитель XX століття Вітґенштайн відзначив: «Єдине завдання, що залишилося філософії, — це аналіз мови». Який занепад після славетної традиції філософії від Аристотеля до Канта! Однак, якщо ми все-таки створимо повну теорію, згодом її основні принципи мають стати зрозумілі кожному, а не тільки кільком обраним. Тоді ми всі — філософи, науковці й пересічні люди — зможемо долучитися до дискусії на тему, чому існуємо ми самі й наш Усесвіт. Якщо ми знайдемо відповідь, це буде остаточний тріумф людського розуму, адже тоді нам відкриється божественний задум. Зв’язок Ейнштейна з політикою ядерного озброєння загальновідомий: він підписав знаменитий лист до президента Франкліна Рузвельта, переконуючи, що Сполучені Штати мають серйозно поставитися до ідеї створення атомної бомби, і він же в повоєнні роки докладав усіх зусиль для відвернення ядерної війни. Але це були не просто окремі вчинки науковця, втягнутого у світ політики. Життя Ейнштейна, кажучи його власними словами, «розривалося між політикою й рівняннями». Початок політичної діяльності науковця збігся з Першою світовою війною, коли він був професором у Берліні. Зневажаючи війну, яку вважав марнуванням людських життів, Ейнштейн почав брати участь в антивоєнних демонстраціях. Своїми виступами на захист акцій грома-

дянської непокори й публічною підтримкою тих, хто відмовлявся служити у війську, він не здобув поваги з боку колег. Після війни науковець доклав чималих зусиль, прагнучи замирити нації й покращити міжнародні відносин. Це також не додало Ейнштейну популярності, і невдовзі політичні погляди ускладнили йому в’їзд до Сполучених Штатів навіть для читання лекцій. Другим за вагомістю мотивом для Ейнштейна був сіонізм. Єврей за походженням , він відкидав біблійну ідею Бога. Однак зростання антисемітизму як перед Першою світовою війною, так і під час неї поступово привело Ейнштейна до солідарності з єврейською спільнотою, а згодом він став відкритим прихильником сіонізму. І знову непопулярність не завадила науковцеві відкрито висловлювати свої думки. Його теорії зазнавали нападок, була навіть створена антиейнштейнівська організація. Одного зухвальця було засуджено за підбурювання до вбивства Ейнштейна й оштрафовано аж на шість доларів. Але науковець не звертав на це жодної уваги. Після виходу у світ книжки «Сто авторів проти Ейнштейна» він зауважив: «Якби я помилявся, вистачило б і одного!» 1933 року до влади в Німеччині прийшов Гітлер. Ейнштейн саме перебував в Америці, тож оголосив, що не повернеться на батьківщину. Коли нацисти влаштували наліт на будинок науковця й відібрали в нього банківський рахунок, берлінська газета вийшла із заголовком: «Гарні новини від Ейнштейна — він не повернеться». З огляду на загрозу нацистської агресії Ейнштейн відмовився від пацифізму й, побоюючись, що німецькі науковці створять ядерну бомбу, заявив, що Сполучені Штати мають розробити власну. Але ще до першого атомного вибуху він публічно попереджав про небезпеку ядерної війни й пропонував встановити міжнародний контроль над ядерним озброєнням.

Боротьба за мир, яку Ейнштейн вів усе своє життя, імовірно, мало чим прислужилася науковцеві і, звичайно, не сприяла розширенню кола його друзів. Ейнштейнова публічна підтримка справи сіонізму була, однак, належним чином оцінена 1952 року, коли науковцеві запропонували стати президентом Ізраїлю. Ейнштейн відмовився, пославшись на те, що недосвідчений у політиці. Але, можливо, реальна причина полягала в іншому, і тут ми знову пошлемося на його слова: «Рівняння для мене важливіші, адже політика для сьогодення, а рівняння для вічності». Ґалілей, можливо, більше, ніж будь-хто, відповідальний за народження сучасної науки. Відомий конфлікт із римо-католицькою церквою має ключове значення для його філософії, адже Ґалілей одним із перших заходився доводити, що людина здатна пізнати, як влаштований світ, і, крім того, зробити це шляхом спостереження за реальними явищами. Учений від самого початку вірив у теорію Коперника, за якою планети обертаються навколо Сонця, але почав публічно висловлюватися на її підтримку тільки тоді, коли знайшов необхідні докази. Ґалілей написав про теорію Коперника італійською (а не звичною для тодішніх науковців латиною), і невдовзі його погляди здобули широку підтримку за межами університетських стін. Це роздратувало прихильників Аристотеля, які об’єдналися проти Ґалілея, прагнучи домогтися від католицької церкви заборони на вчення Коперника. Учений, стурбований цим, вирушив до Рима, щоб поговорити з духовними авторитетами. Він доводив, що Святе

Письмо створене не для того, щоб служити джерелом наукових теорій, і ті фрагменти, де воно суперечить здоровому глузду, — це звичайнісінькі алегорії. Але католицька церква, побоюючись скандалу, який міг би завадити її боротьбі з протестантством, вдалася до репресивних заходів, ібіб року вона оголосила вчення Коперника «помилковим» і зажадала, щоб Ґалілей ніколи більше «не захищав і не дотримувався» цієї доктрини. З важким серцем Ґалілей погодився. 1623 року давній друг ученого став Папою Римським. Ґалілей відразу спробував домогтися скасування постанови 1616 року. Він ухопив шилом патоки, проте примудрився дістати дозвіл на написання книжки про системи Аристотеля й Коперника за двох умов: не ставати ні на чий бік і дійти висновку, що людина не може вирішувати, як влаштований світ, адже Бог здатен домогтися тих самих результатів, удаючись до способів, недоступних розумінню людини, якій не до снаги обмежити всемогутність Бога. Книжка «Діалог про дві найголовніші системи світу — Птолемееву і Коперникову» була закінчена й видана 1632 року за цілковитої підтримки цензорів і миттю здобула визнання у всій Європі як літературний і філософський шедевр. Невдовзі Папа Римський, усвідомивши, що книжку сприйняли як переконливий аргумент на користь вчення Коперника, пошкодував, що дав дозвіл на її публікацію. Папа стверджував, що, хоча книжка вийшла з офіційного благословення цензорів, одначе Ґалілей порушив постанову 1616 року. Учений постав перед судом інквізиції, який покарав його довічним домашнім арештом і наказав публічно зректися вчення Коперника. І знову Ґалілей знехотя погодився. Ґалілей залишався відданим католиком, але його віра в незалежність науки не була підірвана. За чотири роки

до смерті, 1642 року, коли вчений досі перебував під домашнім арештом, голландському видавцеві був таємно переправлений рукопис його другої головної книжки. Саме ця праця — «Бесіди і математичні докази двох нових наук» — навіть сильніше, ніж підтримка моделі Коперника, дала поштовх народженню сучасної фізики. Ісаак Ньютон мав круту вдачу. Його кепські стосунки з іншими вченими були сумнозвісні, а останні роки життя науковець провів у палких суперечках. Після публікації «Ргіпсіріа Mathematica» («Математичних начал») — поза сумнівом, найважливішої з будь-коли написаних фізичних праць — Ньютон швидко зажив великої популярності. Його було призначено президентом Королівського товариства й першим з учених посвячено ц лицарі. Невдовзі Ньютон посварився з королівським астрономом, директором Ґрінвіцької обсерваторії Джоном Флем- стідом, який доти надавав ученому дані, украй важливі для його «Начал», а нині ігнорував його потребу в інформації. Ньютон не міг змиритися з відмовою: він домігся свого призначення в розпорядчу раду Королівської ґрінвіцької обсерваторії, а відтак спробував наполягти на негайній публікації даних. Урешті-решт учений доклав рук до викрадення праці Флемстіда й допоміг підготувати її до друку смертельному ворогові останнього — Едмун- дові Ґаллею. Однак Флемстід подав позов до суду й в останній момент той наклав заборону на поширення вкраденої праці. Розгніваний Ньютон помстився тим, що систематично видаляв усі посилання на Флемстіда з наступних видань «Начал».

Куди серйозніший конфлікт стався в Ньютона з німецьким філософом Ґотфрідом Лейбніцом. Лейбніц і Ньютон незалежно один від одного створили нову галузь математики, названу аналізом, на якій значною мірою ґрунтується сучасна фізика. Хоча, як ми тепер знаємо, Ньютон відкрив математичний аналіз на кілька років раніше за Лейбніца, результати своєї праці він оприлюднив значно пізніше. Учені заходилися ламати списи, намагаючись з’ясувати, кому ж належить пріоритет відкриття. Прикметно, що більшість статей на свій захист Ньютон написав власноруч, хоча попідписувані публікації іменами його друзів! Оскільки конфлікт не вщухав, а тільки набирав обертів, Лейбніц звернувся до Королівського товариства з проханням розв’язати суперечку... і поплатився за свою необережність. Будучи президентом товариства, Ньютон призначив «неупереджену» комісію для розслідування, яка «випадково» складалася винятково з його друзів! Але це ще не все: Ньютон сам написав висновок комісії й наполіг, щоб Королівське товариство його опублікувало, офіційно звинувативши Лейбніца в плагіаті. Усе ще не задоволений, учений надрукував анонімний огляд висновку комісії в періодичному виданні Королівського товариства. Кажуть, після смерті Лейбніца Ньютон заявив, буцімто почувається на сьомому небі, «розбивши Лейбніцу серце». У той час, коли точилися ці дві суперечки, Ньютон уже покинув Кембридж та академічну спільноту. У Кембриджі, а потім у парламенті він активно провадив анти- католицьку політику, і на подяку за це його призначили на тепле місце доглядача Монетного двору. Тут Ньютон навчився куди корисніше для суспільства застосовувати свої спритність і злобу, з успіхом узявшись за боротьбу з фальшивомонетниками й навіть відправивши кількох на шибеницю.

Абсолютний нуль — найнижча можлива температура, за якої речовина не має теплової енергії. Античастинка — кожному типові частинок відповідають свої античастинки. Коли частинка стикається з античастинкою, вони руйнуються, залишаючи тільки енергію. Антропний принцип — принцип, згідно з яким ми бачимо Всесвіт таким, а не іншим, адже якби він був іншим, нас би тут не було й ми не могли б його спостерігати. Атом — основна одиниця звичайної речовини, яка складається з крихітного ядра, сформованого з протонів і нейтронів та оточеного електронами, що обертаються навколо нього. Вага — сила, породжувана дією на тіло гравітаційного поля. Вага пропорційна масі, проте не тотожна їй. Велике стискання — синіулярність наприкінці еволюції Всесвіту. Великий Вибух — сингулярність на початку еволюції Всесвіту. Відсутність граничних умов — уявлення про те, що Всесвіт кінцевий, але не має меж. Віртуальна частинка — у квантовій механіці частинка, яку неможливо виявити безпосередньо й існування якої, утім, зумовлює вимірювані ефекти. Гамма-випромінювання — електромагнітне випромінювання з дуже короткою довжиною хвилі, що породжується радіоактивним розпадом і зіткненнями елементарних частинок. Геодезична лінія — найкоротший (або найдовший) шлях між двома точками. Горизонт подій — межа чорної діри. Довжина хвилі — відстань між двома сусідніми западинами або двома сусідніми гребенями хвилі. Дуальність — відповідність між різними на перший погляд теоріями, яка веде до ідентичних фізичних результатів. Електричний заряд — властивість частинки, завдяки якій вона може відштовхувати (або притягувати) інші частинки, що мають заряд того самого (або протилежного) знака.

Електромагнітна взаємодія — взаємодія, що виникає між частинками, які мають електричний заряд; друга за силою з чотирьох фундаментальних взаємодій. Електрон — частинка з негативним електричним зарядом, яка обертається навколо ядра атома. Елементарна частинка — частинка, яку вважають неподільною. Енергія електрослабкого об’єднання — енергія (близько юо гі- гаелектронвольтів), вище від якої зникає відмінність між електромагнітною й слабкою взаємодіями. Загальна теорія відносності — теорія А. Ейнштейна, заснована на ідеї, що закони фізики мають бути однаковими для всіх спостерігачів незалежно від того, як вони рухаються. Дає пояснення гравітаційній взаємодії в термінах викривлення чотиривимірного простору-часу. Квантова механіка — теорія, розвинена на основі квантового принципу Планка й принципу невизначеності Гайзенберґа. Квантовий принцип Планка — уявлення про те, що світло (або будь-які інші класичні хвилі) може випромінюватися й поглинатися тільки дискретними порціями (квантами), енергія яких пропорційна довжині хвилі. Кварк — заряджена елементарна частинка, яка бере участь у сильній взаємодії. Протони й нейтрони складаються з трьох кварків. Координати — числа, які задають положення точки в просторі й часі. Корпускулярно-хвильовий дуалізм — у квантовій механіці концепція, згідно з якою між хвилями й частинками немає різниці; частинки можуть іноді поводитися, як хвилі, а хвилі — як частинки. Космологічна стала — математичний метод, який використав А. Ейнштейн, щоб наділити простір-час схильністю до розширення. Космологія — наука, що вивчає Всесвіт як ціле. Кротовина — тонка трубка простору-часу, що з’єднує віддалені регіони Всесвіту. Кротовини можуть також з’єднувати паралельні або новоявлені всесвіти й забезпечувати можливість мандрівок у часі. Магнітне поле — поле, відповідальне за магнітні сили. Нині його розглядають спільно з електричним полем як прояв єдиного електромагнітного поля. Маса — кількість матерії в тілі; його інерція, або опір прискоренню. Мікрохвильове фонове випромінювання — випромінювання, що залишилося від гарячого раннього Всесвіту й зазнавало дотепер

такого сильного червоного зміщення, що зі світла воно перетворилося на мікрохвилі (радіохвилі з довжиною хвилі кілька сантиметрів). Міст Ейнштейна — Розена — тонка трубка простору-часу, що з’єднує дві чорні діри. Див. також Кротовина. Нейтрино — надзвичайно легка (можливо, безмасова) частинка, яка схильна до дії тільки слабких сил і гравітації. Нейтрон — незаряджена частинка, дуже схожа на протон. Нейтрони становлять близько половини частинок атомного ядра. Нейтронна зоря — холодна зоря, яка утримується в рівновазі завдяки принципу заборони Паулі, що зумовлює відштовхування між нейтронами. Подія — точка в просторі-часі, яка характеризується часом і місцем. Позитрон — позитивно заряджена античастинка електрона. Поле — сутність, розподілена в просторі й часі на противагу частинці, яка існує тільки в одній точці в кожен момент часу. Принцип виключення (принцип заборони Паулі) — уявлення, згідно з яким дві ідентичні частинки не можуть мати одночасно (у межах, встановлених принципом невизначеності) однакового положення й швидкості. Принцип невизначеності Гайзенберґа — принцип, який стверджує, що не можна одночасно точно визначити і положення, і швидкість частинки; чим точніше ми знаємо одне, тим менш точно — інше. Прискорення — темп зміни швидкості об’єкта. Прискорювач елементарних частинок — установка, здатна прискорювати рухомі заряджені частинки, передаючи їм енергію за допомогою електромагнітів. Пропорційність — вислів «величина^пропорційна Y» означає, що коли Y множиться на довільне число, те саме відбувається з X; вислів «величина X обернено пропорційна Y» означає, що, коли Y множиться на довільне число, X ділиться на це число. Простір-час — чотиривимірний простір, точки якого є подіями. Просторовий вимір — будь-який із відомих нам вимірів, окрім часу. Протон — позитивно заряджена частинка, дуже схожа на нейтрон. У більшості атомів протони становлять близько половини від усіх частинок у ядрі. Радар — система, яка використовує імпульси радіохвиль для визначення положення об’єктів шляхом вимірювання часу, потрібного імпульсу на те, щоб досягти об’єкта і, відбившись, повернутися назад.

Радіоактивність — спонтанний розпад атомного ядра, що перетворює його на ядро іншого типу. Світлова секунда (світловий рік) — відстань, яку проходить світло за секунду (рік). Сильна взаємодія — найсильніша з чотирьох фундаментальних взаємодій із найкоротшим радіусом дії. Сильна взаємодія утримує кварки всередині протонів і нейтронів, а також утримує разом протони й нейтрони, завдяки чому утворюються атоми. Сингулярність — точка в просторі-часі, де його (або якоїсь іншої фізичної величини) викривлення досягає нескінченного значення. Слабка взаємодія — друга за слабкістю з чотирьох фундаментальних сил із дуже коротким радіусом дії. Впливає на всі частинки речовини, але не зачіпає частинки-переносники взаємодій. Спектр — сукупність частот, які утворюють хвилі. Видиму частину сонячного спектра можна бачити у веселці. Спеціальна теорія відносності — теорія А. Ейнштейна, заснована на ідеї, що закони фізики мають бути однакові для всіх спостерігачів незалежно від того, як вони рухаються, за відсутності гравітаційних явищ. Темна матерія — матерія в галактиках, їхніх скупченнях і, можливо, між скупченнями, яку не можна спостерігати безпосередньо, але можливо виявити за її гравітаційним тяжінням. На темну матерію може припадати до 90 % маси Всесвіту. Теорія великого об’єднання — теорія, яка об’єднує електромагнітну, сильну й слабку взаємодії. Теорія струн — фізична теорія, у якій частинки описані як хвилі на струнах. Струни мають довжину, але в них відсутні інші виміри. Фаза (хвилі) — положення в циклі хвильового процесу у фіксований момент часу; міра того, чи припадає відлік на гребінь хвилі, на западину або на якийсь проміжний стан. Фотон — квант світла. Частота (хвилі) — число повних циклів коливання за секунду. Червоне зміщення — зумовлене ефектом Доплера почервоніння світла зорі, яка від нас віддаляється. Чорна діра — регіон простору-часу, який ніщо, навіть світло, не може покинути через надто сильну гравітацію. Ядерний синтез — процес, у якому два ядра стикаються й зливаються, утворюючи важче ядро. Ядро — центральна частина атома, яка складається тільки з протонів і нейтронів, утримуваних разом сильною взаємодією.

1. Розмірковуючи про Всесвіт 5 2. Розвиток картини світу 8 3. Суть наукових теорій 14 4. Усесвіт Ньютона 20 5. Відносність 27 6. Викривлення простору 38 7. Розширення Всесвіту 50 8. Великий Вибух, чорні діри й еволюція Всесвіту 69 9. Квантова гравітація 88 10. Кротовини й мандрівки в часі 108 її. Сили природи й об’єднання фізики 122 12. Висновок 145 Альберт Ейнштейн 150 Ґалілео Ґалілей 152 Ісаак Ньютон 154 Словник термінів 156


Сквайр Трелоні, доктор Лівсі й решта джентльменів попросили мене розповісти докладно все, що я знаю про Острів Скарбів, усю історію від початку до кінця, не приховуючи нічого, крім розміщення острова, та й то лише тому, що не всі ще скарби звідти вивезли. Отож року Божого 17... я беруся за перо й повертаюся думками до тих часів, коли у мого батька був заїзд "Адмірал Бенбов" і коли під нашим дахом оселився засмаглий старий моряк з рубцем від шаблі на щоці.

Я пригадую, ніби те було тільки вчора, як він важкою ходою підступив до дверей нашого заїзду, а слідом за ним прикотили на візку моряцьку скриню. То був високий, міцний, огрядний чоловік з брунатним обличчям. Над коміром його заяложеної синьої куртки стирчала просмолена косичка. Руки в нього були" зашкарублі й пошрамовані, з чорними поламаними нігтями, а рубець на щоці мав неприємний блідо-багровий відтінок. Пригадую, як він, стиха посвистуючи, оглянув бухту, а тоді раптом загорлав давню моряцьку пісню, яку так часто ми чули від нього опісля:

П'ятнадцять хлопців на скрині мерця.

Йо-го-го, ще й пляшечка рому!

Голос у незнайомця був по-старечому тонкий і хрипучий, наче він надірвав його, тягнучи кабестана*.

Потім він постукав у двері кінцем палиці, схожої на гандшпуг*, і, коли вийшов мій батько, грубо зажадав від нього склянку рому. Йому винесли ром, і він почав поволі його [9] цмулити, знавецьки смакуючи кожен ковток і все ще поглядаючи на скелі й на нашу вивіску.

- Бухта нічогенька, - пробурмотів він нарешті. - Непогане місце для шинку. І багато народу, друзяко?

Батько відповів, що, на жаль, народу тут буває дуже мало.

- То й гаразд! - сказав моряк. - Пристань саме для мене. Гей, ти, голубе! - гукнув він чоловікові, що прикотив візка. - Під'їжджай сюди, допоможеш втягти скриню. Я перебуду тут який час, - провадив він далі. - Чоловік я простий. Ром, шинка, яєшня - і більше мені нічого не треба. Хіба тільки ще он та скеля, з якої видно в морі кораблі... Як мене звати? Та що ж, зовіть хоч би й капітаном... Еге, я бачу, що вас непокоїть... Маєте! - і він кинув на поріг три-чотири золоті монети. - Нагадаєте мені, коли вони вичерпаються, -промовив він, суворо глянувши на батька, мов командир на підлеглого.

І справді, хоч одяг у нього був поганенький, а мова не дуже поштива, він зовсім не скидався на простого матроса: радше можна було подумати, що це штурман або шкіпер, звиклий командувати, а то й кулаком орудувати. Чоловік з візком розповів нам, що незнайомець прибув поштовим диліжансом учора вранці до "Готелю короля Георга" і став розпитувати, які в цій околиці є заїзди над морем. Почувши, мабуть, добрі відгуки про наш заїзд і довідавшись, що він стоїть на відлюдді, капітан обрав його собі за місце постою. Оце й усе, що ми змогли дізнатись про нашого гостя.

То був дуже мовчазний чоловік. Цілі дні він сновигав берегом бухти або вибирався на скелі зі своєю мідною підзорною трубою. А вечорами сидів у світлиці в кутку біля коминка й попивав міцний ром, змішаний з водою. Здебільша він не озивався, навіть коли до нього зверталися - тільки кине раптом лютий погляд і засопе носом, немов корабельна сирена в тумані. Ми й наші відвідувачі невдовзі призвичаїлися не турбувати його. Щоразу, повернувшися з прогулянки, він запитував, чи не показувалися біля заїзду які-небудь моряки. Спочатку ми гадали, що він питає про це, бо йому нудно на самоті. Але зрештою завважили, що він, навпаки, силкується уникати сторонніх. Коли якийсь моряк, пробираючись надбережною дорогою до Бристоля, завертав до "Адмірала Бенбова", наш капітан наважувався вийти до світлиці, тільки поглянувши на відвідувача з-під завіски на дверях. У присутності такого гостя він звичайно сидів тихенько, наче миша.

Для мене принаймні тут не було ніякої таємниці, бо я став, так би мовити, співучасником його тривог. Якось він [10] одвів мене вбік і пообіцяв платити по чотири срібні пенси першого числа кожного місяця, якщо я "пильнуватиму одноногого моряка" і повідомлю його, себто капітана, відразу, тільки-но цей моряк з'явиться поблизу. Коли ж надходило перше число і я звертався до нього по обіцяну винагороду, він лише сопів носом і люто косував на мене. Але вже до кінця тижня змінював гнів на ласку, приносив мені чотирипенсовика і повторював наказ "пильнувати одноногого моряка".

Зайве й казати вам, що цей одноногий моряк не полишав моєї уяви й серед ночі. У штормову ніч, коли вітер хитав усі стіни нашого будинку, а прибій ревів у бухті й поміж скель, він ввижався мені вві сні в тисячах образів, страшний, мов тисяча дияволів. Я бачив його іноді з ногою, відрізаною до коліна, іноді - відтятою по самісіньке стегно. Часто він з'являвся переді мною у вигляді моторошної потвори, так і народженої з однією ногою, яка стирчала з середини тулуба. Найдужче мене жахало, коли на цій одній нозі він ганявся за мною, перескакуючи через паркани й рівчаки. Отож недешево діставалися мені оті щомісячні чотири пенси: я розплачувався за них страхітливими снами.

Та хоч яким жахом проймав мене одноногий моряк, самого капітана я боявся куди менше, ніж усі інші, хто його знав. Часом увечері він випивав рому з водою стільки, що вже голова його не витримувала, і тоді довго сидів у світлиці й співав свої давні, дикі й відворотні моряцькі пісні, не звертаючи уваги ні на кого з присутніх. А бувало й так, що він замовляв випивку на всіх і силував наших відвідувачів, що тремтіли з жаху, вислуховувати його розповіді про морські пригоди або підспівувати йому гуртом. І дуже часто стіни нашого будинку аж ходором ходили від "Йо-го-го, ще й пляшечка рому", бо всі запрошені, побоюючись за своє життя, намагалися пререкричати один одного і співати якнайголосніше, щоб не наразитись на прикрість, бо в такому настрої капітан був справді небезпечним: він то грюкав кулаком об стіл, аби всі замовкли; то раптом спалахував буйним гнівом, коли його перебивали, запитуючи про щось; то, навпаки, шаленів, що ніхто не звертався до нього з запитаннями, а це означало, що товариство неуважно слухає його. Він нікого не випускав із заїзду, аж поки сам не напивався до нестями й не йшов, хитаючись, спати.

Але найбільше страху на людей нагонили його розповіді. Жахливі то були розповіді: про шибениці, про ходіння по дошці*, про шторми на морі, про острови Тортугас*, про розбійницький розгул і розбійницькі

пристанища в Іспанському морі*. З його слів випливало, що він прожив усе [11] життя серед найзапекліших розбишак, які будь-коли виходили в море. А брутальна мова, що нею капітан викладав ці свої розповіді, лякала наш простодушний сільський люд не менше, ніж злочини, які він змальовував.

Мій батько раз у раз повторював, що ми дійдемо до руїни, бо ж ніхто не схоче бувати в нашому заїзді, де з людей знущаються і звідки вони повертаються додому, сповнені жаху! Але я був певен, що присутність капітана, навпаки, добре впливала на наші справи. Правда, попервах відвідувачі лякалися, та через якийсь час їх уже знову тягло до капітана. Він вніс якесь приємне збудження в наше тихомирне сільське життя. Декотрі молоді хлопці навіть захоплювалися нашим пожильцем і називали його "справжнім морським вовком", "просоленим моряком" та іншими такими назвиськами. На їхню думку, саме такі люди Й зробили Англію грозою на морі.

Та проте він таки завдавав нам збитків: минав тиждень за тижнем, а далі й місяць за місяцем, і гроші, які капітан заплатив першого дня, давно вже всі вийшли, нових він не платив, і в батька не вистачало духу вимагати в нього платні. Коли ж навіть батько й нагадував про це, то капітан починав сопіти так голосно й люто, так гнівно поглядав на батька, що той якомога швидше тікав з кімнати. Я бачив, як після таких спроб мій бідолашний батько розпачливо заломлював руки. Безперечно, що пережиті ним тривоги й страхи дуже прискорили його дочасну смерть.

Скільки капітан жив у нас, він ні разу не змінив своєї одежі, ото лише купив кілька пар панчіх у вуличного торгівця. Один крайчик його трикутного капелюха обвис; капітан так його й лишив, хоч це завдавало йому чимало неприємностей під час вітру. Я добре пам'ятаю, який вигляд мала його куртка, що її він сам латав у себе в кімнаті: під кінець там латка була на латці. Він ніколи не писав і не одержував ніяких листів. І ніколи ні з ким не розмовляв, крім сусідів, - та й то хіба добре випивши. Ніхто також ніколи не бачив, щоб він бодай раз відмикав свою велику скриню.

Тільки одного разу капітанові дали доброго відкоша: це сталося тоді, коли мій бідолашний батько був уже при смерті. Якось увечері до нас приїхав доктор Лівсі. Він оглянув хворого батька, нашвидку пообідав на запрошення моєї матері і вийшов у світлицю випалити люльку, поки йому приведуть коня: кінь залишився в селищі, бо при нашому заїзді не було стайні.

Я теж увійшов до світлиці - пригадую, як вразив мене контраст між чепурним і привітним лікарем у сніжно-білій перуці, з жвавими чорними очима, і сільськими гультіпаками, [12] звичайними нашими відвідувачами. Особливо вражала ця відмінність, коли глянути на наше опудало - незграбного, брудного, страховидного піратюгу, що напився і сидів, спершись обіруч на стіл.

Раптом він, себто капітан, затяг свою улюблену пісню:

П'ятнадцять хлопців на скрині мерця.

Йо-го-го, ще й пляшечка рому!

Пий, і диявол тебе призведе до кінця.

Йо-го-го, ще й пляшечка рому!

Спершу мені здавалося, що "скриня мерця" - це і є ота велика скриня в капітановій кімнаті, і в моїх кошмарних снах вона часто з'являлася переді мною разом з одноногим моряком. Але з часом ми всі так призвичаїлися до цієї пісні, що вже не звертали на неї ніякої уваги, і того вечора пісня про мерця була новиною лише для доктора Лівсі. Як я помітив, вона справила на нього не дуже приємне враження, бо він сердито подивився на капітана й на хвильку урвав свою розмову зі старим садівником Тейлором про новітній спосіб лікування ревматизму. Тим часом каштан, розпалившись від власного співу, гепнув кулаком по столу, що, як ми всі знали, означало наказ мовчати. Голоси відразу вщухли - всі, крім доктора Лівсі. Той і далі говорив, виразно й чітко вимовляючи слова й час від часу попахкуючи своєю люлькою. Капітан люто бликнув на нього, знов гепнув кулаком, потім глянув ще лютіше і раптом закричав з брутальною лайкою:

- Тихо там, на нижній палубі!

- Чи не до мене ви звертаєтесь, сер? - поцікавився лікар. Нахаба, ще раз лайнувшись, сказав, що звертається саме до нього.

- Тоді я маю сказати вам тільки одне, сер, - відповів лікар, - якщо ви не покинете пиячити, то світ незабаром позбудеться одного з найбрудніших мерзотників.

Старий у нестямі аж озвірився. Він скочив на ноги, вихопив і розкрив моряцького складаного ножа і, виважуючи його на долоні, почав грозитися, що приткне лікаря до стіни.

Лікар навіть не ворухнувся. Він, як і перше, говорив до капітана через плече тим самим спокійним тоном, хіба, може, трохи голосніше, щоб усі в кімнаті могли чути, але зовсім спокійно й твердо:

- Якщо ви зараз же не сховаєте, ножа до кишені, присягаюся своєю честю, що вас повісять після першої ж сесії нашого виїзного суду.

Між ними почався поєдинок очима. Але капітан скоро [13] здався. Він сховав зброю, сів на своє місце і тільки одгарикувався, мов побитий пес.

- А тепер, добродію, - вів далі лікар, - оскільки мені стало відомо, що в моїй окрузі є такий суб'єкт, ви можете бути певні, що я стежитиму за вами вдень і вночі. Я не лише лікар, а й місцевий суддя. І коли я почую найменшу скаргу на вас, хоч би навіть за отаке грубіянство, як-от зараз, я вживу рішучих заходів, щоб вам це так не минулося. Тож затямте собі.

Невдовзі після цього лікареві подали коня і він від'їхав. Але каштан того вечора сидів уже тихенько і таким лишався й багато подальших вечорів.


Розділ II
ЧОРНИЙ ПЕС З'ЯВЛЯЄТЬСЯ І ЗНИКАЄ

Незабаром після цієї пригоди сталася перша з тих таємничих подій, що нарешті звільнили нас від капітана, але не звільнили, як ви побачите далі, від клопотів, що він спричинив. Зима була дуже холодна, з тривалими лютими морозами й штормами. І з самого початку стало ясно, що мій бідолашний батько навряд чи побачить весну. Що не день йому ставало все гірше й гірше, і доглядати заїзд доводилося нам двом з матір'ю. Ми були дуже заклопотані й звертали мало уваги на нашого неприємного пожильця.

Стояв ранній січневий ранок, холодний і шпаркий, бухта посивіла від інею, і хвилі легенько хлюпали об каміння. Сонце ще не встигло піднятись і тільки торкнулося своїм промінням . верхів'я горбів та блідо осяяло морську далечінь. Капітан прокинувся раніше, ніж звичайно, і вийшов на берег з кортиком на поясі під старою синьою курткою, з мідною підзорною трубою під пахвою, у капелюсі, збитому на потилицю. Я пригадую, що з уст у нього вилітала пара й клубочилася в повітрі, мов дим. Я чув, як обурено він фиркнув, зникаючи за великою скелею, - так, ніби ще й досі не міг забути своєї сутички з доктором Лівсі.

Мати забарилася нагорі біля батька, а я готував на столі сніданок до приходу капітана. Раптом двері розчинилися, і до світлиці ввійшов чоловік, якого я ніколи доти не бачив. Він був блідий, і обличчя в нього лисніло, наче одутле. На лівій руці йому бракувало двох пальців. Хоч чоловік цей і мав при собі кортика, але вигляд його був не дуже войовничий. Я весь час пильнував за моряками - і одноногими, й двоногими, [14] - і пригадую, як ця особа спантеличила мене. Він мало скидався на моряка, та все-таки щось моряцьке я в ньому відчув.

Я спитав його, чим можу стати в пригоді. Він попросив собі рому. Коли я вже збирався вийти з кімнати, щоб виконати його замовлення, він сів за стіл і кивнув мені підійти ближче. Я зупинився, тримаючи серветку в руці.

- Ходи-но сюди, синку, - сказав він. - Підійди ближче. Я ступив крок уперед.

- Оцього стола накрито для мого приятеля Білла? -запитав він, посміхаючись.

Я відповів, що не знаю ніякого його приятеля Білла і що стола накрито для нашого постояльця, якого ми звемо капітаном.

- Що ж, - сказав він, - мого приятеля Білла теж можна називати капітаном, чом би й ні. У нього рубець на щоці й дуже приємна поведінка, особливо, коли вій напідпитку, цей мій приятель Білл! Ну, а у вашого капітана, припустімо, також є рубець на щоці, і саме на правій. А що, не так? Тож я й казав! Ну, то чи вдома зараз мій приятель Білл?

Я відповів, що він вийшов прогулятись.

- А в який бік, синку? В який бік він пішов?

Я показав йому на скелю, пояснив, якою дорогою і коли має повернутись капітан, а тоді відповів ще на кілька запитань.

- О, - сказав незнайомець, - мій приятель Білл зрадіє мені, мов добрій чарці.

Вираз його обличчя, коли він промовляв ці слова, був аж ніяк не приємний, і я мав усі підстави гадати, що незнайомець помилявся, навіть коли він справді думав те, що казав. Але ця справа мене не обходила. Дотого ж важко було вирішити, що треба робити за таких обставин. Незнайомець пильно стежив за дверима заїзду, завмерши біля входу, мов кіт, що чигає на мишу. Коли я спробував вийти надвір, він тут-таки гукнув мені вернутись. Йому здалося, що я не досить швидко послухався і жахлива гримаса перекосила його одутле обличчя; він так гримнув на мене, аж я підстрибнув з переляку. Проте коли я підійшов ближче, він знову почав розмовляти зі мною, як і раніше, - напівулесливо, напівжартома, поплескав мене по плечу і сказав, що я гарний хлопчина й одразу припав йому до вподоби.

- У мене теж є синок, - сказав він, - і ви схожі один на одного, мов дві краплини. Він у мене такий, що я ним не натішуся. Але для хлопців головне - дисципліна, синку, дисципліна. Коли б ти поплавав з Біллом, тебе не треба було б гукати двічі - є, ні! Білл не повторював двічі своїх наказів. [15]

Такого він не полюбляв, як і ті, що плавали з ним... А ось і він іде, мій приятель Білл, з підзорною трубою під пахвою, благослови його Боже! Вернімось до світлиці, синку, і , сховаймося за дверима, щоб зробити Біллеві маленький сюрприз, благослови його Боже!

З цими словами незнайомий потяг мене до світлиці й поставив позад себе в кутку, щоб нас обох не було видно за відчиненими дверима. Я дуже збентежився і злякався, як ви можете собі уявити, та ще більше я злякався, побачивши, що незнайомець і сам боїться. Він ухопився за руків'я свого кортика й напіввисунув лезо з піхов, ввесь час ковтаючи слину, ніби щось застрягло йому в горлянці.

Нарешті до кімнати вступив капітан, грюкнувши дверима, і неоглядки попрямував до столу, де на нього чекав сніданок.

- Білле! - гукнув незнайомець, силкуючись надати своєму голосові якнайбільше сміливості й твердості.

Капітан рвучко обернувся на підборах і став лицем до нас. Уся засмага зійшла з його обличчя, і навіть ніс його посинів. У нього був вигляд людини, що раптом побачила привида чи диявола, чи щось ще гірше, коли тільки може таке бути. І, слово честі, мені навіть прикро було дивитись на нього, так він одразу постарів і змарнів.

- Пізнаєш мене, Білле? Ну, як же ти можеш не пізнати свого давнього корабельного товариша, Білле! - сказав незнайомець.

Капітан тяжко перевів подих.

- Чорний Пес! - промовив він нарешті.

- А хто ж бо ще? - відгукнувся незнайомець, видимо підбадьорившись. - Чорний Пес власною персоною прийшов до заїзду "Адмірал Бенбов" побачитися з давнім своїм приятелем Біллом! Ох, Білле, Білле, скільки часу збігло відтоді, як я втратив свої два пазури, - докинув він, витягуючи вперед свою покалічену руку.

- Ну гаразд, - сказав капітан. - Ти таки вистежив мене, і ось я перед тобою. Тож викладай: чого прийшов?

- Тепер я бачу, що це й справді ти, Білле, - відповів Чорний Пес. - Ти маєш слушність, Біллі. Це миле хлоп'я, яке так мені припало до серця, принесе зараз скляночку рому, і ми посидимо з тобою, коли твоя ласка, та побалакаємо щиро, як давні товариші.

Коли я повернувся з ромом, вони вже посідали один проти одного за капітановим столом. Чорний Пес сидів ближче до дверей, трохи боком, щоб зручніше було стежити за своїм товаришем і, як мені здалося, щоб бути напоготові вчасно відступити. Він наказав мені вийти й залишити двері розчиненими навстіж.

- Це аби ти, синку, не підглядав у замкову шпарину, -пояснив він.

Я залишив їх удвох і повернувся до буфетної.

Довгий час, хоч як я прислухався, не можна було розчути нічого, крім невиразного бурмотіння. Але потім вони почали розмовляти голосніше, і я міг уже розрізнити окремі слова, здебільше прокляття з уст капітана.

- Ні, ні, ні, ні! І годі про це! - почув я раз капітанів вигук. А потім ще таке:

- Коли вже дійде до шибениці, то нехай на ній гойдаються всі.

Тоді нараз пролунала жахлива лайка й почувся гуркіт, стіл і стільці полетіли на підлогу, дзенькнула сталь клинків, хтось скрикнув від болю, а вже в наступну мить я побачив Чорного Пса, що рвонувся до дверей, і капітана, що гнався за ним. В обох у руках були оголені кортики, а в Чорного Пса з лівого плеча цебеніла кров. Біля самих дверей капітан замахнувся на втікача кортиком і був би розтяв йому голову страшним ударом навпіл, якби не завадила велика вивіска нашого заїзду. На вивісці внизу, на самій рамі, і досі видно цю чималу подряпину.

Цей удар був останній у тій сутичці.

Вискочивши на дорогу, Чорний Пес, незважаючи на свою рану, так прудко дременув, що вже за півхвилини зник за горбом. А капітан стояв і знетямлено дивився на вивіску. Потім провів кілька разів рукою по очах і повернувся до будинку.

- Джіме, - звелів він, - рому!

Кажучи це, він трохи похитнувся і сперся однією рукою на стіну.

- Вас поранено? - поспитав я.

- Рому! - повторив він. - Мені треба забиратися звідси. Рому! Рому!

Я побіг по ром, але від хвилювання розбив склянку й розлив спиртне, а поки я там незграбно вовтузився, у світлиці щось важко впало на підлогу. Я кинувся туди і побачив капітана, що простягся на підлозі на весь зріст. У ту ж мить згори прибігла на підмогу мати, стривожена галасом та бійкою. Ми підвели капітанові голову. Він дихав дуже голосно й важко. Очі його були заплющені, а обличчя налилося кров'ю.

- Ой лишенько! - скрикнула мати. - Що це за напасть така на наш дім! А тут ще й твій бідолашний батько лежить хворий!

Ми не знали, як допомогти капітанові, і були певні, що [17] незнайомець смертельно його поранив. Я, пригадую, приніс рому й намагався влити йому в рот. Але зуби його були міцно зціплені й щелепи стиснуті, мов залізні.

Аж це на полегкість нам двері розчинилися й увійшов доктор Лівсі, що приїхав провідати мого батька.

- О докторе! - вигукнули ми. - Що нам робити? Куди його поранило?

- Поранило? Пхе! - сказав лікар. - Та його не більш поранило, ніж вас чи мене. Його просто грець побив, як я й перестерігав. А тепер, місіс Гокінс, ідіть собі нагору до свого чоловіка і, коли зможете, нічого не кажіть йому про це. Щодо мене, то я мушу зробити все, щоб урятувати цьому ланцеві його тричі нікчемне життя. Джіме, принеси мені миску.

Коли я повернувся з мискою, лікар закасав у капітана один рукав і оголив його велику жилаву руку. Вона в кількох місцях була вкрита татуюванням. Написи "На щастя", "Погожого вітру", "Нехай щастить Біллі Бонсові" та інші були дуже старанно й виразно зображені на верхній частині руки. А біля самого плеча ми побачили намальовану шибеницю, на якій гойдалося тіло людини. Цей малюнок, як на мене, було виконано вельми вправно.

- Пророча картинка, - зауважив лікар, торкаючись зображення шибениці пальцем. - А тепер, мастере Біллі Бонсе, якщо вас і справді так звуть, ми подивимось, якого кольору у вас кров. Джіме, - звернувся він до мене, - ти не боїшся крові?

- Ні, сер, - відповів я.

- Гаразд, - сказав лікар. - Тоді потримай миску. Він узяв ланцет і розтяв вену.

Багато витекло з капітана крові, перш ніж він розплющив очі й каламутним поглядом обвів кімнату. Спочатку він розпізнав лікаря й насупив брови. Потім побачив мене і ніби трохи заспокоївся. Але раптом він знову почервонів і, силкуючись підвестися, закричав:

- Де Чорний Пес?

- Нема тут ніякого чорного пса, крім того, що точить вас ізсередини, - сказав лікар. - Ви забагато пили рому, і вас побив грець, про що я й попереджував. І, хоч мені й не хотілося цього робити, довелось витягати вас із домовини. А тепер, містере Бонсе...

- Я ніякий не Боне, - перебив капітан.

- Мені це байдуже, - відповів лікар. - У мене є один знайомий пірат, якого звуть Бонсом, і я звертаюсь до вас на це ім'я через те, що воно коротке. Тож слухайте, що я вам [18] скажу: одна склянка рому, звичайно, не вб'є вас, але ж коли ви вип'єте одну, за нею піде друга й третя і так далі. Ручуся своєю перукою, що коли ви не перестанете пити, то помрете. Розумієте? Полинете на небо, як сказано в Біблії... А тепер спробуйте-новстати. Я допоможу вам добратися до постелі. На превелику силу витягли ми капітана нагору й поклали в ліжко. Голова його безсило впала на подушку, так наче він був ледве при пам'яті.

- Отже, майте на увазі, - мовив лікар, - я кажу вам по совісті: слово "ром" означає для вас "смерть".

Сказавши це, він узяв мене під руку й пішов оглянути мого батька.

- Нічого йому не буде, - додав лікар, зачинивши за собою двері. - Я випустив йому досить крові, і він на якийсь час заспокоїться. Тиждень пролежить у постелі, а це краще й для нього, і для вас. Але другого удару він не витримає.


Розділ III
ЧОРНИЙ ЗНАК

Опівдні я приніс капітанові холодного питва та ліки. Він лежав майже в тій самій позі, як ми його залишили, тільки голова була трохи вище; здавалося, він був слабосилий і водночас дуже збуджений.

- Джіме, - сказав він, - з усіх тут лише ти вартий доброго слова. Ти знаєш, я завше дбав про тебе. Я ж тобі щомісяця давав срібного чотирипенсовика. А тепер бачиш, друже, як мені погано, і всі покинули мене! Джіме, ти ж принесеш мені чарочку рому, ге ж, хлопче?

- Лікар... - почав був я.

Але він люто, хоч і ледь чутним голосом, почав клясти лікаря.

- Всі лікарі - телепні! - заявив він. - А цей ваш лікар, ну що він тямить про моряків? Я бував у місцях, де пече, як у гарячій смолі, де люди так і падали від жовтої пропасниці, а земля ходила хвилями від землетрусів. Що твій лікар знає про ці краї? Я вижив там тільки завдяки ромові, далебі! Він був мені за їжу й за пиття, за друга й за жінку. І коли я зараз не ковтну трохи рому, мене викине на берег, мов старе розбите судно. Моя кров упаде тоді на тебе, Джіме, і на отого телепня-лікаря...

І він знову вибухнув лайкою.

- Дивись, Джіме, як тремтять у мене пальці, - благально мовив він. - Я не можу втримати їх, щоб вони не тремтіли. За [19] весь Божий день я ж ні краплиночки не випив! Цей лікар -йолоп, їй-бо. Якщо я не ковтну рому, Джіме, мені ввижатимуться різні страхіття - я вже й так їх бачив, далебі! Я бачив старого Флінта в кутку, отам, за тобою, бачив так ясно, мов живого. А коли я бачу всі ці страхіття, то роблюся мов скажений - я ж і без того запальної вдачі. Таж сам твій лікар казав, що одна склянка мені не завадить. Я дам тобі золоту гінею* за одну чарчину, Джіме.

Він розпалювався дедалі дужче, і я вже почав боятись, щоб його не почув мій батько, якому було особливо зле того дня і який потребував цілковитого спокою. До того ж мене переконали лікареві слова, що їх тепер повторив капітан, а пропозиція хабара видалася мені образою.

- Не треба мені ваших грошей, - сказав я. - Заплатіть лише те, що ви заборгували моєму батькові. Я принесу вам склянку рому, але не більше.

Коли я приніс напій, він жадібно схопив його й вихилив одним духом.

- Гей, гей, - промовив він, - тепер мені трохи полегшало. Послухай, друже, лікар не казав, скільки я пролежу на цій старій койці?

- Принаймні тиждень, - відповів я.

- А побий його грім! - вигукнув капітан. - Тиждень! Я не можу так довго вилежуватись: вони за цей час накинуть мені чорний знак. Ці поганці вже натрапили на мій слід. Тюхтії, свого не могли зберегти, а тепер на чуже зазіхають! Хіба ж це по-моряцькому, хотів би я знати? Я ось чоловік ощадливий, я ніколи не тринькав гроші й не губив. Я знов обкручу їх круг пальця. Не страшні вони мені! Я відчалю від цього рифу, друже, і знову пошию їх у дурні.

Говорячи це, він на превелику силу підвівся з ліжка, так міцно впершись мені у плече, що я мало не закричав; ноги його, важкі, мов колоди, опустилися на підлогу. Дражлива мова в нього на устах аж ніяк не узгоджувалась із ледь чутним його голосом.

Сівши на край ліжка, він довго віддихувався.

- Доконав мене цей лікар... - пробурмотів він нарешті. -У вухах дзвенить... Поклади мене знову...

Але перш ніж я встиг йому допомогти, він упав на спину і мовчки лежав так деякий час.

- Джіме, - озвався він нарешті, - ти бачив сьогодні того моряка?

- Чорного Пса? - перепитав я.

- Атож, Чорного Пса, - відказав капітан. - То лихий чоловік, але ті, що послали його, ще лихіші. Ось послухай: якщо мені не пощастить вибратися звідси й вони надішлють [20] мені чорний знак, то знай, що вони полюють на мою скриню. Сідай тоді на коня... Ти вмієш їздити верхи, ге ж? Отже, сідай, кажу, тоді на коня й жени чимдуж до... А так, так. До цього клятого телепня-лікаря й перекажи йому, щоб свистів усіх нагору - судових там і всяких інших - і накрив би тут, на борту "Адмірала Бенбова", усю Флінтову зграю, всіх до одного, скільки їх ще лишилося живих. Я був за першого помічника на судні в старого Флінта. За першого помічника! І тільки я знаю те місце. Він сам усе передав мені в Саванні*, коли лежав, помираючи, як ось я тепер. Але ти не зчиняй галасу, поки вони не пришлють мені чорного знака чи поки не побачиш знову Чорного Пса або моряка на одній нозі. Оцього одноногого, Джіме, стережися найдужче!

- А що це за чорний знак, капітане? - спитав я.

- Це щось таке, як повістка на суд, друже. Коли її пришлють, я тобі скажу. Ти тільки добре пильнуй, Джіме, і я поділюся з тобою порівну, слово честі...

Язик у нього почав заплітатись, голос поволі слабшав. Я дав йому ліків, і він випив їх покірливо, мов дитина, сказавши:

- Ще ніколи жоден моряк не потребував так ліків, як я. - Після цих слів він забувся важким безтямним сном, і я вийшов.

Що я робив би, якби все в нас було гаразд, не знаю. Мабуть, розповів би все лікареві, бо смертельно боявся, що капітан пожалкує за своєю відвертістю й приб'є мене. Але сталося так, що ввечері раптово помер мій батько, і ми забули про все інше. Велике горе, що спало на нас, прихід сусідів, лаштування до похорону й різні господарські турботи так закрутили мене, що не було часу ані думати про капітана, ані боятись його.

Наступного ранку капітан зійшов собі вниз і пообідав, як звичайно. їв він мало, зате багато пив - навіть більше, ніж була звичайна його мірка, бо сам хазяйнував біля буфета і при цьому так сердито сопів, що ніхто не наважився сказати йому слова всупір. Вночі напередодні похорону він був так само п'яний, як і завжди. Гидко було слухати його розгнуздану дику пісню в домі, повитому жалобою. І хоч він був дуже слабий, ми всі до смерті боялися його. А лікар у той час був далеко: його несподівано викликали до хворого за багато миль звідси, і він не з'являвся поблизу нашого будинку після батькової смерті.

Я сказав, що каштан був слабий. І справді, здавалося, що він дедалі слабшає, а не одужує. Він насилу пересувався сходами, раз у раз снував із світлиці до буфетної і назад, часом вистромляв носа з дверей - понюхати запах моря, - і [21] все тримався при цьому за стіну, щоб не впасти. Дихав він важко й хапливо, як людина, то спинається на круту гору.

Тепер він уже не заводив зі мною розмови і, здавалося, зовсім забув про те, з чим був звірився переді мною, хоч став ще дратливішим і, попри свою слабість, ще буйнішим, ніж коли. Нас непокоїло, що він завів собі нову звичку: напідпитку витягати кортика й класти його перед собою на столі. Але на людей він якось майже не звертав уваги, весь час ніби заглиблений у свої думки та примарні видива. Раз, на превеликий наш подив, він навіть почав мугикати сільську любовну пісеньку, якої навчився, мабуть, замолоду, коли ще не почав блукати по морях.

Такі ото були наші справи, коли на другий день після похорону - днина була похмура, туманна й морозяна, - годині о третій, я вийшов за двері й став на порозі, сповнений сумних згадок про свого батька. Нараз я побачив, що хтось поволі йде дорогою. Чоловік був, очевидячки, сліпий, бо намацував дорогу перед собою ключкою. Над очима й носом у нього нависав чималий зелений дашок. Згорблений від старості чи слабосилля, закутаний у подертий морський плащ із каптуром, що зовсім ховав обриси його тіла, незнайомець здавався справжньою потворою. Неподалік від заїзду він зупинився і затяг чудним голосом невідь до кого:

- Чи не скаже яка добра душа бідному сліпцеві, що втратив дорогоцінний зір, мужньо боронячи свою батьківщину Англію, - хай Бог благословить короля Ґеорга! - де і в якій частині країни він зараз перебуває?

- Ви стоїте перед заїздом "Адмірал Бенбов", над бухтою Чорного Горба, добрий чоловіче, - відгукнувся я.

Номер сьомий - на заправку! Негайно! Так. Я чую прекрасно. Тільки немає чого слухати. Так. Це все нісенітниці. Так. Я відповідаю за свої слова. Теревені будеш розводити з Рябим Фалом. Все! Одинадцятий - контакт! Все гаразд. Спасибі. Третій - переходиш на автоматичне керування. Бажаю успіху. Двадцять сьомий - терміново звільни місце для рейсової посадки. Так, для “горобців”. Вони прилітають через шість хвилин. 
Біокібер Вазар сидів у просторій диспетчерській, дивився на метушливого Флера, завжди збудженого, аж ніби роздратованого, проте насправді дуже добродушного і веселого диспетчера-оператора. Флер був не молодий, але й не старий. І біокібер Вазар, дивлячись на віртуозну Флерову роботу біля центрального пульта, чомусь думав про свої дев’яносто сім років і про те, що, можливо, вже скоро, може, вже в цьому польоті щось трапиться... Перестане функціонувати? Навряд. На останньому профілактичному огляді в нього не виявили ніяких відхилень. Але вже кілька місяців підряд він жив у передчутті наближення чогось нового, ще незнаного йому. Може, старості? 
Вазар слухав уривчасті накази Флера і раптом помітив розірвану кишеню на його оранжевому комбінезоні. Подумав, як це Флер, завжди такий охайний, такий чепурний, розірвав кишеню і навіть не помічає цього? Може, сказати йому? Проте ця думка не заглушила невиразну тривогу, яка все частіше охоплювала його... 
- Ну, ще ніхто не передумав? Підлітаємо. - Старий Омбре усміхнувся. Ветеран Академії, старий космічний вовк, він давно вже відлітав своє і останні роки насолоджувався земним життям, як свого часу насолоджувався напруженими буднями космічного розвідника. - За п’ять хвилин, шановні, ми зробимо посадку, і старий Омбре скаже вам усім “до побачення”. І вже нічого не зможе порадити, ні від чого не зможе застерегти... А я трохи знаю те життя, до якого ви так нестримно прагнете... Знаю... І трохи заздрю, але не вам, а собі молодому. Нині я вже напевно знаю - витримав усе, що доля готувала для мене. Я витримав. Я заздрю тому молодому Омбре, котрий усе витримав. Я знаю, що ви зараз думаєте. Мовляв, старий набиває собі ціну. Ні. Повірте. Коли ви реально зіткнетесь із тим, що тільки уявляєте собі зараз, ви ще згадаєте мої слова... 
- Я розумію - він багато бачив і пережив, але це його самолюбування... і ці застереження... - прошепотіла Гванца на вухо Антуанові. 
- Не треба, Гванцо, - відказав юнак. - Просто він уже не молодий, і йому хочеться, щоб усі зрозуміли - він прожив своє не даремно. 
- Чому я повинна захоплюватись його колишнім героїзмом? Він хотів бути космодослідником, і він був ним. І він діяв, врешті, як того вимагали... 
- Облиш, Гванцо. Ти сьогодні якась... Я не впізнаю тебе. Ти хвилюєшся? Ти завжди колюча, коли хвилюєшся... Краще пригадай, що він розповідав нам учора... І немає в тому ніякого самолюбування. А повчає він тому, що знає більше від нас. 
- Що ти їси, що такий розумний, Антуане? - Гванца насупилась і демонстративно відвернулась. 
Ірен куняла. Вчора вони з Тадеєм і Олексою допізна сиділи в кімнаті, співали, грали на інканському радо. 
Анджей проходив повз їхні двері, чув голоси, звуки радо, хотів зайти, але щось стримало, попрямував до своєї кімнати, марно намагався заснути. Вже десь під ранок зрозумів - треба було зайти до товаришів і не вдавати з себе надто ревного учня, який хоче добре відпочити перед напруженим завтрашнім днем. 
Мадлен захоплено дивилася на старого Омбре, проте Фред, добре знаючи дівчину, відчував - вона зараз думає про щось своє і, певно, не чує ні слова. 
Ніколь демонстративно читав підручник з планетографії. 
Станіслав позирав в ілюмінатор і час від часу підтримував розмову: 
- Але ж погодьтеся, Омбре, що кожне покоління відкриває заново для себе вічні істини... І так має бути... 
Старий Омбре ствердно кивнув головою і подумав: “Хочеться знову бути молодим і нерозумним, аби почати все з початку, але це неможливо, неможливо скинути з себе вантаж прожитих років і поглянути на світ наївно й захоплено”. 
Наближався космопорт. 
- Омбре, веди на двадцять сьомий, - голос диспетчера. 
- Добре, Флере. 
- Як твої пасажири? 
- Як і має бути, - відповів Омбре. - “Горобці” нудьгують, не можуть дочекатися хвилини, коли стара планета лишиться тільки в їхній пам’яті. 
- Омбре! - вигукнула Гванца. - Ви можете думати про нас будь-що, але прізвисько “горобці”- це образливо. 
- А от ми з тобою, Флере, вже не поспішаємо тікати звідси. Чи не так? - Омбре ніби не почув вигуку Гванци. - То я іду на двадцять сьомий. 
- Так. 
- Спасибі, Флере. 
Омбре вимкнув зв’язок з диспетчером і мовив, обернувшись до своїх пасажирів: 
- “Горобцями” ми називаємо геть усіх молодих розвідників... І немає в цьому нічого образливого... Увага! Іду на посадку. 
Машина здригнулась. Провалилась. Аж у грудях замлоїло. 
Першими з авієтки вийшли дівчата. Прохолодний осінній вітер. До авієтки під’їхав сірий автобус, з нього вийшов худорлявий, високий чоловік. 
- Біокібер Вазар, - мовив тихо. 
На вітрі його слова були майже не чутними. 
- Сідайте в машину. 
“Горобці” попрощалися з Омбре. 
За хвилину сірий автобус зупинився біля велетенського космічного корабля. 
- От ми й біля дому. 
Вазар дістав з кишені пласку коробочку передавача, натиснув червону клавішу: 
- “Корида”! Приймай гостей! Приймай гостей! 
Масивний вхідний люк ожив, почав поволі прочинятися. Невдовзі на землю опустився широкий трап. 
Біокібер Вазар швидко рушив до деклімаційної камери. Поворот ліворуч, довгий тамбур. Пластиконові гладенькі оранжеві стіни. Поворот праворуч. Велика зала. Вони пройшли її не зупиняючись. На стінах картини, кіноекран, стільці, пригвинчені до підлоги, і кілька невеликих столиків. Зала відпочинку? Учбова кімната? Знову коридор. Скляні двері... 
- Вибирайте собі службові відсіки, кому який до вподоби. Перевдягайтесь. Свої валізки можете лишити тут. Я на вас чекаю. 
Хвилин за десять усі вже стояли в блакитних комбінезонах, усміхалися схвильовано, дивились одне на одного і наче не впізнавали. 
Гуртом вийшли через інші двері до великої зали, де все - і стіни, і крісла - було вкрито зеленим ледром. 
- Сідайте, - біокібер був академічно стриманий, навіть суворий. - Сьогоднішній день присвячений... власне, нічому не присвячений. Ви повинні трохи обжитися, адаптуватися... Ви давно вже знаєте один одного, давно становите собою дружний колектив, тому часу на знайомство витрачати не будемо. Наш відліт запланований на завтра. Ось, прошу ознайомитися з планом корабля, з планом нашої “Кориди”. 
Вазар, відійшовши від стінної шафи, простягнув десять нових, складених учетверо, схем. 
Поверх перший, поверх другий, технічний поверх, навігаційний поверх, третій віадук, блакитний коридор, біохімічна лабораторія, басейн, зелена зала, рожева зала... 
- Тож сьогодні ви просто відпочиваєте і знайомитесь з кораблем... Ваші житлові кімнати - другий поверх, третій сектор. Якщо захочете побачити мене, то в кожній залі, в кожній кімнаті й через кожні п’ятдесят метрів коридорів є гнізда відеозв’язку. Всі службові номери написані там. Бажаю всього найкращого... - Вазар почекав хвильку, сподіваючись можливих запитань, але ніхто не озвався. - Прошу всіх зібратися в цій залі о дванадцятій годині. Без запізнень, - додав по паузі і, рвучко повернувшись, попрямував геть. 
Білі матові двері м’яко зачинилися за ним. 
Довго всі сиділи мовчки. 
- Я багато чого уявляла собі не так... - нарешті мовила Ірен. 
Вона була невисока, худенька, з красивим хвилястим волоссям, її слів ніби не почули. Гванца вивчала план корабля. Антуан сидів усміхнений, вмостившись у зручному кріслі. Ніколь заглибився у якісь свої думки. Станіслав щось записував до відеозаписника. 
- Яку ми виробимо програму? - знову порушила тишу Ірен. 
- Досить! І так нас назвали “горобцями”. Кожен хай буде сам собі господарем. 
Кожен житиме так, як визнає за потрібне. Ми вже не в школі. Досить літати зграйкою, - тон Ніколя був роздратований, дивний, чужий. 
- Облиш, - мовив Антуан. - Ніби тебе справді образило наше прізвисько. “Горобці” то й горобці. Навіть цікаво. Ти ж сам розумієш, що ми “горобці-молодці”- зберегли свій шкільний колектив, шкільну дружбу... Таких, як ми, небагато на цілій планеті, а серед космодослідників і взагалі немає... 
- Ми ще не космодослідники, - буркнув Ніколь. 
- Я теж багато чого уявляв собі не так, - мовив Фред. - Нас доставили на “Кориду”... Я, власне, нічого особливого не чекав, проте такої буденності... 
- Ми вже не діти... - похмуро вів далі Ніколь. - І не треба про це забувати. Нас уже ніхто не буде розважати, повчати, влаштовувати нам свята... Почалося самостійне життя. Ходімте! Треба оглянути корабель. Вазар дав майже цілковиту свободу... Це найкращий спосіб якнайшвидше призвичаїтись до нових умов. 
Усі слухняно пішли за ним. Син професора біології Ніколіан Сторін віддавна користувався повагою в класі. Стриманий, розважливий, беручкий до будь-якої роботи, він подавав надії скоро стати серйозним науковцем. 
Вони ходили величезним кораблем - бібліотека, технічний поверх, громаддя реакторів, навігаційний поверх, миготнява сигнальних лампочок і круговий екран зовнішньої панорами, оранжерея, складне мереживо коридорів, басейн, житловий сектор, учбові кімнати... 
Перед ними прочинялися двері, їх зустрічали допитливими поглядами темні вічка телекаріусів системи спостереження, але вони не побачили нікого з обслуги корабля, не зустріли й Вазара, хоча, здається, не минали жодного приміщення. І від того несподівано з’явилося відчуття покинутості, якогось незрозумілого страху. 
В цей час Вазар сидів біля екрана в службовому приміщенні, востаннє “продзвонював” усі системи корабля перед відльотом і проганяв думки про свої дев’яносто сім років. 
О дванадцятій годині всі зібралися в зеленій залі. Минуло вже понад десять годин з тої миті, як вони переступили поріг “Кориди”. 
Вазар вийшов у центр великої зали хвилина в хвилину. Привітавшись, звернувся до присутніх: 
- Завтра о сьомій годині ранку ми стартуємо. З програмою ви загалом ознайомлені. Подробиці - в робочому порядку. Сподіваюсь, ви вже добре орієнтуєтесь на кораблі? - посміхався. - Завтрашній день теж у вас вільний. Старт. Адаптація. Але не хвилюйтесь - так довго не буде. Зараз я хочу познайомити вас з постійним екіпажем “Кориди”. 
Вазар підійшов до невеликого пульта на стіні біля телеекрана, натиснув рожеву клавішу: 
- Рокоте, ми вже всі зібралися. Приходьте. 
Почувся звук, схожий на позіхання, а за ним і голос, низький, з металічним відтінком: 
- Уже йдемо, Вазаре. 
За кілька хвилин прочинилися двері й до зали зайшло четверо механічних роботів досить давньої конструкції. Пластиконові корпуси були різного кольору, аби їх легше було розрізняти. 
- Рокіт, - сказав білий робот, підняв у привітанні правицю, пройшов до столу й сів поруч з Базаром. 
- Клавір, - мовив блакитний. 
- Цебер, - сказав чорний. 
- Діон, - буркнув рожевий. 
Вазар почекав, доки запанувала глибока тиша, і відрекомендував кожного механічного робота: 
- Рокіт - досвідчений навігатор, Цебер - прекрасний механік, Клавір - мій помічник гуманітарного профілю, Діон - викладач точних наук. Мене ви знаєте, я - командир цього корабля і ваш вихователь. 
Озвався Рокіт: 
- У мене традиційне запитання до новобранців... Чому ви вирішили стати космодослідниками? - Витримавши паузу, робот повів далі: - Власне, це риторичне питання. Можете не відповідати, принаймні мені... Але послухайте. Робота космодослідника за своєю специфікою більше відповідає нам, роботам, та ще біокіберам. Люди ж, які присвячують своє життя дослідженню космосу, мусять відмовитись від багатьох чисто людських утіх. Однак і ми, механічні роботи, без вас не зробимо нічого. Абсолютно нічого. Нас не рухає цікавість - а що ж там далі? І скажу відверто, біокібери багато в чому ближчі до нас, механічних роботів, ніж до людей. Хоч самі біокібери цього й не хочуть визнавати... Але я певен, що якби суспільство складалося тільки з роботів та біокіберів, воно було б настільки ідеальним, що взагалі не змогло б розвиватися. Ми б не шукали від добра добра. Кожен з нас би чинив так, як вимагають закони загальної гармонії - і годі. Безумовно, в моїх словах є лише півправди. А друга половина має бути у словах вашої відповіді на моє запитання. А цю відповідь я чую такою: “Ми, люди, є тою силою, що оживляє метал і кристали, спрямовує і керує, ми - душа матерії, і саме тому ми хочемо бути космодослідниками, саме тому ми йдемо на великі жертви”. Ось так... - Рокіт підняв руку. - Я щиро бажаю кожному з вас здійснення всіх мрій. 
Наступного дня о шостій ранку всі, окрім механічних роботів, сиділи в центральному навігаційному салоні. До запуску стартового анігілятора лишалася година. 
- Сподіваюсь, ви зрозумієте мене правильно, - мовив тихо Вазар, сидячи в кріслі біля центрального пульта. - Я буду тільки щасливий, якщо помиляюсь... Але за дев’яносто сім років роботи я бачив так багато, що з повним на те правом можу стверджувати - винятки з правил трапляються вкрай рідко та й то, як кажуть, не з нами. Хай вас не дивують мої слова. Скоро старт. І я ніби повинен думати про інше. Проте щось непокоїть мене... Я передчуваю... 
- Ви хочете запропонувати нам ще раз усе зважити? - похопилася Гванца. 
- Так, - мовив Вазар. - Саме так. 
- Ніхто з нас не змінить свого рішення! - рішуче сказала дівчина. 
Вазар подивився на неї без осуду, повільно промовив: 
- Я лише хочу закликати вас до серйозного ставлення... до аналізу своїх прагнень... І не треба, Гванцо, відповідати за всіх відразу. Краще скажи, якою особисто ти уявляєш свою майбутню долю? Я сподіваюсь, ти розумієш, що на вас чекає. Ти - жінка... Вибираючи долю косморозвідниці... 
Гванца незадоволено пересмикнула плечима: 
- Я про все подумала. І хочу всім довести, що можна... Я сама хочу вирішувати... 
- Але ж не за мій рахунок, - перебив її Вазар. - Я хочу бачити наслідки своєї роботи. Я хочу виховати з вас справжніх космодослідників. Розумієш, Гванцо? Ніхто не боронить тобі самій вирішувати, проте... Моя упередженість, мабуть, є простою обережністю, хвилюванням. Але, Гванцо, мене чомусь непокоїть саме твоя доля. Ти вже пробач, дівчинко, мої відчуття мене рідко зраджують. Мені чомусь шкода тебе... Тебе щось турбує? Щось хвилює? 
- Ні, - сказала дівчина і зашарілась. - Все гаразд. 
- Що ж... Коли так, то прошу уваги. - Вазар натиснув клавішу на пульті перед собою і на великому екрані з’явилась карта з координатами їхнього маршруту. - Хочу вас попередньо ознайомити з трасою. Вона пролягає на максимальному віддаленні від світил і планет, а також від квадрів метеоритної насиченості. Час польоту - три роки. Мета: випробувати кожного з вас і збагатити певним запасом елементарних-знань і навиків, які ви потім будете розвивати, якщо комісія Академії, враховуючи мої рекомендації... Одне слово, на вас чекають випробування... А зараз прошу приготуватися до старту. 

“Батьки, Земля, друзі, небо, сонце, і місяць, і вітер, і розваги на шкільному подвір’ї, і танці, і співи, і все, все, все зараз залишиться позаду. Ми вже не діти. Ми вже не діти! А хто ж ми тепер? Курсанти? Смішно. Нас кличе космос? 
Страшно. Але ми вирішили. Три роки. Ми вирішили. Ми витримаємо. Три роки. Зате потім... А що буде потім? Старт!” 

Чорне тло неба, космосу. Зірки. Всі напружено вдивлялися у ту безмежність, тамували кожен у собі радість і непевність, страх і піднесення. 
І саме першого вечора, першого вечора після старту Гванца зайшла в номер до Антуана і тихо сказала, так тихо, що він спершу навіть не почув, стояв біля стінної шафи, розкладав на полиці речі, взяті з дому... 
- Антуане... Я... Хочу тобі сказати... Антуане... Ти тільки не гнівайся... Вислухай спокійно... У нас... У мене буде дитина... 
- Що? Що ти сказала? 
- У нас буде дитина, - повторила Гванца. - Я знаю про це вже другий місяць. Але ж моя мама... Вона б нізащо не відпустила мене. 
- Ти серйозно? Ти збожеволіла?! 
- Антуане... - мовила Гванца жалісливо. - Антуане... Ти вже не любиш мене? 
- Ти... Ти... Про що ти думала? Навіщо ти полетіла, якщо знала... Гванцо... 
- Я не хотіла, аби ти заради мене змінював свої плани... Я хотіла, щоб усе було так, як ми планували, як ми мріяли... 
Антуан криво усміхнувся: 
- І ти гадаєш, що зараз усе буде так, як ми планували? 
- Не хвилюйся, Антуане. Я про все подбаю. Тобі не треба хвилюватись. Я не зв’яжу тобі руки. Чуєш? 
- Це легковажно, це нерозумно, це дико, це нікому не потрібні жертви... Власне, які жертви? Звичайна дурість. 
- Ти вважаєш - я дурна, що любила тебе і ще люблю... Дурна?! 
Антуан зітхнув, заплющив очі й нічого не відповів. 
...Мокрий осінній сквер був непривітний і холодний. Вони поверталися з театру. Гванца щулилася у своєму благенькому плащі. Коротка сіра спідниця ледь прикривала її стрункі красиві ноги в темних панчохах... Потім був перший поцілунок... 

Вранці їх розбудив голос Вазара з динаміка: 
- Увага! За десять хвилин всім зібратися в першій кімнаті для занять. Увага! За десять хвилин всім зібратися в першій кімнаті для занять. Перший поверх, сірий радіальний коридор. Увага! За десять хвилин... 
Так почалося їхнє нове життя. Доволі буденно. Все майже так, як і в школі. Тільки немає вже школи, немає батьків, немає щасливої безтурботності, а натомість - незвичне відчуття серйозності всього довколишнього. 
Вазар зайшов до кімнати похмурий. Рожевий Діон ніс за ним щось схоже на велику настільну гру. 
- Зараз трохи потренуємо нашу просторову уяву, - сказав біокібер. - Спробуємо знайти вихід з об’ємного тримірного лабіринту. Ось ця кулька імітує космічний корабель... Думайте всі... Антуане, чому сумуєш? Веселіше. Активніше. 
В учбовій кімнаті запанувало веселе пожвавлення. 
Несподівано Вазар рішуче підійшов до Гванци і тихо, але так, що почули всі, сказав: 
- Гванцо... Я все зрозумів... Ти вагітна? 
Дівчина зашарілась, проте відповіла зразу, зухвало й навіть задерикувато: 
- Так. А звідки ви знаєте? - і поглянула на Антуана. 
- Я просто здогадався, Гванцо... Ну, і як же ти думаєш далі? 
- Принаймні обіцяю, що не завдам нікому клопоту... 
- А тобі не здається, що це, м’яко кажучи, не дуже порядно? 
Гванца мовчала. 
Підійшов Антуан, за ним Мадлен з Фредом, але Вазар підвищив голос: 
- Ви, здається, шукаєте виходу з лабіринту, шановні? Чи ви знайшли його? З Гванцою побалакаєте ввечері. 
Всі повернулися до столу, а Гванца і Вазар стояли і непорушно дивилися один на одного. Нарешті біокібер мовив: 
- Такого в мене ще не було... 
Вазар потім довго ходив коридором, слухав відлуння власних кроків, монотонне, ритмічне, як цокання метронома, і воно заспокоювало, повертало владу над власними почуттями і, що було дивно, наче бриніло десь у свідомості запитанням: 
“Ці-каво, що далі? Ці-каво, що далі?” 
Вазар не знав, що робити в цій ситуації і як повестися, але це чомусь ніби й не зачіпало, не хвилювало вже його. Відчував якусь внутрішню насолоду від можливості просто спостерігати своїх студентів і ніби самому вчитися у них... Вчитися? Аж усміхнувся. Чого вчитися? Здатності робити дурниці? Усвідомлював усю безглуздість Гванцового вчинку, проте водночас і... захоплювався, якось первісно, розкуто, як ніколи раніше. Дівча відважилось на все відразу - полюбити і не зрадити дитячої мрії бути космодослідницею і... Смішно... Немає сумніву, що з Гванци ніколи не вийде дослідник космосу, проте оце шалене, молоде бажання, ще дитяча впевненість, що тобі все під силу, що тебе на все вистачить - зворушувало, захоплювало і... змушувало думати про свої дев’яносто сім... 
Наступного дня за планом був вихід у відкритий космос. Тема: “Елементарні поняття про ремонтно-монтажні маніпуляції в космосі”. 
- Виходити будете зі мною по три чоловіки. Окрім Гванци. 
- Чому? Навіщо ви так? - схвильована Гванца намагалася щось заперечити. - Хіба я не можу сама за себе вирішувати? 
А потім Гванца довго плакала, зачинившись у своєму номері. 
Антуан зайшов до неї пізно ввечері. 
Вона підвела заплакані очі: 
- Я не зробила нікому... нічого... поганого... Я любила тебе... І люблю... Антуане... Хоч ти не зневажай мене... Скажи хоч слово... 
Але він ще не міг отямитись. 
- Дівчисько. 
Гванца розридалася. 

“Як ми змінилися. Минуло тільки два тижні, а ми так невпізнанно змінилися. Я чекав цього, але не думав, що це трапиться так швидко. Ми немов стали чужі один одному і водночас рідніші. Сам дивуюся, як можна поєднати ці протилежні відчуття, але вже знаю - можна. У кожного з нас - безліч турбот і обов’язків: фізичні вправи, теоретична підготовка, творчі заняття. І у всьому ми відчуваємо свою недосконалість. Треба багато працювати. І кожен не хоче виявитись гіршим від інших... Ото тільки Гванца... Але про неї потім. Колись я напишу про неї цілу повість. Головне те, що ми стали краще розуміти одне одного, краще відчувати. Часом нам уже не потрібні слова - достатньо погляду, поруху і просто думки. 
З кожним днем ми мужнішаємо. 
Гванца... Дивна дівчина... Я раніше й уявити не міг, що вона на таке здатна. Що це? Легковажність? Наївність? Мужня дівчина, вона у всьому намагається не відставати від нас, хоча Вазар і не допускає її до складних і хоч трохи небезпечних завдань... Вона хоче випробувати себе? Дивне випробування. Може, вона хоче змінити ставлення до жінки на космічному дослідницькому кораблі? Важко сказати... 

Цей безмір космосу
близького і далекого, 
чужого й рідного, 
як спогад, 
як сльоза 
далекого юначого зізнання, 
що відцвіла, 
що розлилась 
і переповнила собою пустку, 
бездонну пустку Всесвіту, 
де ми шукаємо себе 
і материнський голос... 

Коли ми розмовляли останній раз по відеотелефону, мама нагадала мені, щоб я не забував щодня голитися, щоб не заростав, як первісна людина, щоб стежив за собою... 
Зворушливо...” 

Ірен, Олекса і Тадей вже котру годину не виходили з блакитної зали, де стояв електророяль і було інканське радо. 
Співали... 
- Сумуєте за Землею? - запитав Клавір, зайшовши до блакитної зали і пильно вдивляючись чорними вічками своїх телекаріусів. 
- Чому? Ні... - озвалася Ірен. - Хоча... 
- Так, в цьому немає нічого дивного. Можете не виправдовуватись, - промовив Клавір. - Заспівайте ще. Я вам щиро бажаю якомога довше залишатися такими... людьми... Заспівайте ще... 
- Давай Олексину! - мовила Ірен. - Ми її давно не співали. 
Тадей змахнув рукою: 
- Починаємо! 
Зойкнув електророяль, розсипало перебори інканське радо. 

Туман колись розвіється,
Берези сонцем вмиються. 
Та мов прощальний плач - 
Пробач... Пробач... Пробач... 
Не я тумани висушу, 
Не я колиску витешу 
Для дітлахів твоїх. 
Не я вночі блукатиму. 
Не я тебе шукатиму. 
І чутиму твій плач 
Не я... Пробач... Пробач... 

- Ви справжні артисти, - мовив Клавір. - Ви відчуваєте музику, відчуваєте слова... Дозвольте, я також спробую... Хочу засвідчити, що я недаремно називаюся роботом гуманітарного профілю... Я теж інколи пишу вірші і музику... Ось послухайте... Клавір узяв до рук радо, спробував струни... 

А він безкрайній. 
І безсонний. 
І бездонний. 
А він не знає ні початку ні кінця. 
Ми в нім шукаємо рятунку і притулку. 
Води шукаємо в цеберці, що без дна. 
Шукаєм, як приймач радіохвилю. 
Шукаєм і не можемо знайти. 
Блукаємо примарами в ефірі. 
Мовчить ефір. 
І мозок наш мовчить. 
Лише вогонь збагнув безмірність міри. 
Він безконечно добрий, 
Безконечно злий... 

“Я дев’яносто сім років працюю на “Кориді”. Чимало людей пройшло переді мною за ці роки, і зовсім юних і цілком дорослих. Але таких, як оце зараз, я бачу вперше. Не знаю, чи вийдуть із них справжні космодослідники. А втім... Якби кілька років тому серед моїх учнів з’явилась ось така Гванца... На що вона сподівається? Я навіть не висварив її, не намагався повчати. Мабуть, це було б зайвим. Вона сама щось зрозуміє тут на “Кориді”. Повинна зрозуміти. Зрозуміти те, що приходить лише в глибинах космосу. Ми летимо вже сім місяців... А що повинен зрозуміти я? Що мене мучить? В глибинах космосу...” 

Заняття перервав схвильований голос Клавіра з динаміка системи зв’язку: 
- Гванца народжує! 
Цих слів давно чекали. І все-таки вони прозвучали несподівано. Друзі дуже хвилювалися. А Антуан останніми днями просто не знаходив собі місця. 
- Гванца народжує в медчастині! 
“Нарешті. Нарешті все скінчиться, - думав Антуан, біжучи коридором до блоку медичного обслуговування. - Невже скінчиться? Почнеться! - і нервово засміявся. - Почнеться! Дитина! Моя дитина... Можна збожеволіти... Хіба ж я думав, що так буде... Той вечір... Осінній сквер... Хлопчик чи дівчинка?” 
- Хлопчик, - спокійно сказав Клавір, коли Антуан забіг до маніпуляційної кімнати. 
Ультрамариновий пуп’янок лежав на білій пелюшці просто серед широкого тапчана, а Гванца тихо стогнала і сміялася під цупким, аж ніби не матерчатим, білим простиралом на маніпуляційному столі. 
- У нас хлопчик... Син... - прошепотіла вона. - Все буде гаразд. Ось побачиш... 
В її голосі було стільки прихованої радості, віри й таїни, що Антуан до болю гостро, до щасливого щему у грудях відчув - усе буде гаразд! Гордість виповнювала його. Так ще ні в кого не було. Народжувались діти на орбітонах, на борту рейсових машин, але щоб жінка, яка хоче стати косморозвідницею... “А вона стане розвідницею. Вона вперта. Вона сильна. Мужня. Красива Гванца. Бідна Гванца. Я був жорстокий. Вона страждала через мою байдужість... Що ж ми робитимемо тепер з дитиною? Що ми всі робитимемо? Дівчисько...” 
Антуан заплакав. 
“Вона сильна... Вона вперта... Вона все зробить, як задумала... Все буде гаразд...” 
- Не плач, Антуане. 
Мадлен ішла коридором до своєї кімнати. З помешкання Гванци долинали голоси. Дитяче уакання... Мадлен раптом захотіла зайти туди, вже й ступила крок, але щось її стримало. Зайшла до своєї кімнати і лягла на тапчан. 
Той дитячий голос, такий ніби недоречний на кораблі, розчулював її. 
Набрала номер Фреда. 
- Що сталося, Мадлен? 
- Гадаєш, що розмовляти треба лише тоді, коли щось станеться? 
Фред похмуро дивився на неї з екрана. 
- Що ти зараз робиш, Фреде? 
- Читаю “Основи космічної навігації”. А чому ти запитуєш? 
- Просто... Аби щось запитати... Я втомилася... А ти? 
- І я втомився... Але що з того? 
- Нічого, Фреде... Ти пам’ятаєш, як ми колись... Ти хоч інколи згадуєш, Фреде, як ми... 
- Мадлен, не треба про це... Ти сама знаєш, що не треба. Ми мусимо стати іншими. Ми мусимо багато про що забути. 
- Забути нашу юність, і нашу дружбу, і наші... Фреде, це неможливо! 
- Неможливо, Мадлен, але треба. Принаймні не думати. Я хочу стати косморозвідником. Хочу! 
- Не переконуй себе, Фреде. Так чи інакше ти кимось станеш, але невідомо, чи станеш ти щасливим, таким, як ми були... 
- Мадлен... 
- Що? 
- Не треба... 
- Що не треба? Не треба цього пам’ятати? Все забути? 
- ... 
- Ти дуже змінився, Фреде... І я змінилася. 
- Ти втомилася, Мадлен. Тобі треба відпочити. В мене так було місяць тому, тільки я про це нікому не казав. А потім приходить друге дихання. Повір мені. Треба витримати. Ти знаєш, мій батько лікар. І тут я часто згадую про нього. І в нього є своя “Корида”. Тільки не в космосі. Операції, лабораторія, бібліотека, операції, досліди, бібліотека, суперечки, операції... Там його світ, його “Корида”, звідки він виривався на тиждень чи на місяць... Як і ми будемо вириватися... 
- Ти молодець, Фреде. Ти завжди був молодцем. Ти вмієш керувати собою. А знаєш, тільки не смійся, але я щойно... позаздрила Гванці. 
- Жартуєш? Може, ти захотіла жити на Землі? 
- Не знаю, Фреде... Кажу відверто... Щось у мені міняється, мабуть, поза моєю волею міняється... 
- Тобі треба відпочити. 
- Я вдивляюсь у безмежність Всесвіту на екранах і усвідомлюю всім єством, що мене не вистачить, аби виповнити собою... 
- Мадлен... 
- Ось уже скоро рік, як ми тут. Я немов закам’яніла. Я перестала помічати все навколишнє. Мені можна зав’язати очі і, мабуть, нічого не зміниться, я буду жити так, як і зараз - ходитиму, працюватиму, слухатиму мудрі поради... Я вже знаю кожен поворот коридора, знаю кожне крісло у кожній залі, пізнаю кожного по кроках, по диханню, по запаху... Мені вже немає про що говорити і думати. 
- Мадлен, але ж потім... 
- Потім ще сім років навчання в Академії... А потім... Вічна “Корида”... 
- Мадлен, завжди мусиш від чогось відмовлятися, обмежувати себе, щоб не розчинитися у безконечності можливостей... 
- Фреде... 
- Що? 
- Ходімо зараз до Гванци... Ми останнім часом про неї забуваємо... Ми ж люди, Фреде. Ми - сила, яка оживляє метали й кристали, ми - душа матерії... - Мадлен якось знічено усміхнулася. 

Антуан зачинив за собою двері і мовчки сів біля стіни. Гванца спершу навіть не помітила його, щось тихо наспівуючи до малого, а коли обернулась і зустрілася поглядом, злякано спитала: 
- Що трапилось? 
Антуан мовчав, безтямно дивлячись в одну точку. Нарешті промовив: 
- Аварія... Пошкодження центрального синтезатора... 
- Цебер відремонтує... - на диво спокійно мовила Гванца. 
- Через півроку... Цебер сказав, що не раніше... 
- А що ж робити? - вже стурбовано запитала. - Що ж буде ці півроку? 
- Голод, - витиснув із себе Антуан. - Буде голод. Щоправда, твоя харчова пайка не зміниться, бо ти з дитиною... Але ж усе це за рахунок інших, Гванцо... 
- А що сказав Вазар? 
- Сказав, що справжні космодослідники, такі, як ти, повинні бути готовими до будь-яких несподіванок... 

Анджей був старанним у всьому, проте одного разу Вазар відверто сказав йому: 
- Анджею, пробач... Ти дуже сумлінний, але... З тебе ніколи не вийде косморозвідника. В тебе уповільнена реакція. І фізично, як для косморозвідника, ти кволий. І головне, що ти вже не переробиш себе. Ти не біокібер. Я щиро тобі раджу не виснажуватись на заняттях. Тільки марно витрачатимеш сили. Просто живи і думай, а вже потім, на Землі, знайдеш себе... 
Вигляд у Анджея тієї миті був жалюгідний. Стримуючи тремтіння в голосі, він сказав: 
- Так. Я сам думав. Шкода. Я так хотів... І зараз хочу. Але не можу... Дуже важко... А ще аварія з синтезатором. 
На дванадцятий день недоїдання Анджей знепритомнів у деклімаційній камері. 
Незважаючи на розмову з Вазаром, Анджей продовжував напружені заняття. Він ще не здавався остаточно. А що коли якийсь внутрішній вибух?! Може, якесь невидиме гальмо відпустить його тіло і розум. Але з кожним днем напруження зростало. Вазар вимагав повної самовіддачі, завдання ставали дедалі складніші, а ще й голод, недоїдання... На добу - 0,5 води, 0,02 білкової суміші, 0,03 пасти Оерза, 0,03 вітамінізованої пінки. І все. Життя ніби будь-що хотіло зламати Анджея. 
- Я трохи розуміюсь на техніці... Може, я зміг би допомогти Цеберу? - звернувся він до Вазара на третій день недоїдання. - Я знаю будову багатьох синтезаторів... 
- Ти не зможеш допомогти, хлопче. І ніхто з вас не зможе. На “Кориді” стоїть несерійний синтезатор. Вважайте, що це просто чергове випробування. В кожному польоті всяке трапляється... От і трапилось. На жаль... А уявіть себе на далеких планетах. Уявіть себе на майбутніх ваших трасах. Я бачу, ти, Анджею, ще не лишаєш думки до кінця випробувати себе... Все буде гаразд. Цебер обов’язково відремонтує синтезатор. Та, врешті, і зараз усе гаразд. Аварійна система продукує необхідний харчовий мінімум. Немає делікатесів, це вже даруйте... 
Товариші занесли Анджея до медичної частини. Клавір поворожив кілька хвилин над хлопцем, лазерним стимулятором пройшовся по активних точках шкіри, і коли Анджей безтямно розплющив очі, голосно мовив до решти: 
- Йому треба збільшити харчовий пайок. Розумієте? Це означає, що ви будете одержувати ще менше... Ось так. Усе буде гаразд, - він поплескав Анджея по щоках своєю важкою блакитною долонею. 

Снилося... 
Вона біжить степом. Біжить, аж подих забиває. Довкола - розмаїття трав, квітів, метеликів. І якась мелодія однієї дзвінкої пульсуючої ноти бринить у настояному повітрі. 
- Іре-е-ен! - хтось гукає здалеку. 
Вона зупиняється, наслухає. Нікого. 
- Іре-е-е-ен! - уже ніби з протилежного боку. 
Вона падає в густу траву і слухає сюрчання коників. “Якщо хтось мене шукає, то й так найде”, - думає. Просто в очі світить яскраве сонце. Тепло. Парко. І радісно. І раптом уже зовсім поруч: 
- Ірен! 
Барвисті метелики літають, не махаючи крильцями, як великі різнокольорові планери. 
- Ірен, чому ти не озиваєшся? Я шукаю тебе... 
- Іванко? 
Ірен здивовано зазирає йому в очі і бачить у його зіницях, як у двох дзеркалах, своє відображення. 
- Ти прилетіла? І не зайшла до мене... Чому? 
- Не знаю... Я хотіла забути про тебе... 
- Чому? А я ось хліба приніс для тебе... І сиру... Хочеш їсти? Я знав, що ти хочеш їсти. Ти три роки літала... З дороги завжди хочеться їсти. 
- Спасибі... Який смачний хліб! У нас на “Кориді” такого не було. 
- А сир? 
- Я ще не куштувала. Ти сам його робив? 
- Мама... Твоя мама. 
- Моя? 
- Так. Я зараз живу з твоєю мамою. Щоб веселіше. Тато помер, а мамі одній сумно. 
- Тато? Помер? Я нічого не знаю. Іванку... Я щойно прилетіла, я нічого не знаю... Іванку... 
- Не плач. Може, він і не помер. Я не знаю точно. Але я переїхав до вас. Думав, ти прилетиш, і ми відразу зустрінемось. 
- Далекі світи кликали мене і кличуть, Іванку... Я сподівалась, я хотіла... 
- Знайти свою мудрість? Так, Ірен? Але й до тебе жили мудрі. 
- І вони знаходили... 
- Але не так далеко, Ірен. Світ безконечний, і ми, не знаючи самих себе... 
- Іванку, не осуджуй... 
- Ні! Я люблю тебе. А хто ж осуджує того, кого любить? 
- Я. 
- Ти осуджуєш мене? 
- Себе, Іванку. Я в чомусь помилялась. Але не знаю, в чому... Я не знаходжу відповіді, остаточної відповіді... 
- Просто ще не настав той час... Ти її знайдеш, свою відповідь. 
- Як добре на Землі, Іванку! Яка вона велика. 
- Ти їж, Ірен, їж. Усе буде добре. 
Після місячного недоїдання Ніколь зрозумів - він більше не витримає. Він може вмерти. Принаймні так йому здавалось. Ця думка жахала його своєю безглуздістю. Померти отак по-дурному людині, яка присвятила себе великій меті? Померти від якоїсь неполадки на учбовому кораблі? “Чому Вазар не повертає машину на зворотній курс? Чому він такий спокійний? А що Базару? В нього універсальний ензимний тракт. Йому їсти не хочеться. Він не може навіть відчути, як це страшно. Страшно. Мій батько - мудрий. Він мені був поклав до валізки аж десять тюбиків пасти “Уні”, але ж я викинув їх геть. Батько колись замолоду не один рік провів за кермом експедиційного трансангуляра. Він знає життя. Він знає - трапляється всяк. А я, останній дурень, повикидав з валізи все, що не мною покладено. Невже я помру?! Ні! Ні! Десять тюбиків пасти “Уні” мені б вистачило... місяців на три. Дурень! Невже я помру? Це ж учбовий політ. Врешті, все має бути передбачено. Якщо з нами щось трапиться, Вазар буде відповідати... Хоча... Всяк буває... Невже я не побачу батька? Якщо повернусь на Землю, вже ніколи не вилечу без аварійного запасу. Ніколи. Якщо повернусь...” 

Біокібер Вазар і механічний робот Діон сиділи в спеціальній кімнаті. Голубим світлом блимали десятки телеекранів. 
- Вазаре, мені видається, що це випробування пора закінчувати, - мовив Діон. 
- Гванца і малий Антуан мають нормальне харчування. 
- І все-таки... 
- Минає тільки шістдесят дев’ятий день недоїдання. 
- У Ніколя серйозні зміни в психіці. Ось, поглянь сам... його енцефалограма, онейрограма, а це просто аналізи... 
- Так. Ти маєш рацію. Загалом, гадаю, і решта відчула, що таке голод... 
- Одне слово, Вазаре, пора кінчати. За кілька днів негативні реакції можуть з’явитися і в решти. 
- Діоне, хоч ти не дратуй мене. Цього разу в нас і так вийшов не учбовий, а якийсь розважальний політ. Ще треба дозволити їм кожного дня виходити на зв’язок з Землею, теревенити з друзями, з батьками, ловити програми земного телебачення, виспівувати... 
- Вазаре... 
- Я все розумію... У Ніколя справді серйозні зміни в психіці. Однак... 
- Ніяких однак, Вазаре... Ти сам прекрасно розумієш, що, окрім хіба що Фреда, навряд чи хто стане справжнім косморозвідником. 

- Прошу всіх негайно зібратися в зеленій залі, - пролунав голос Вазара з динаміка. - Прошу терміново зібратися в зеленій залі. 
Прийшла і Гванца з дитиною на руках. 
- Я спробую бути лаконічним. Сподіваюсь, ви все розумієте й самі. Я хочу запитати вас: “Хто хоче бути космодослідником?” 
Доволі довго всі мовчали, нарешті голос Фреда порушив тишу: 
- Я... Фред Савченко. 
- Я так і думав, Фреде. Послухай мене уважно... Я хочу зарахувати тобі наш трирічний курс і повертатися додому, хоча ми і навчаємося лише рік... Ти згоден? Тобі багато чого доведеться опановувати самотужки. Але ти продовжиш навчання в Академії майже на два роки раніше. Подумай сам... Тобі буде важко, але... 
- Витримаю. 
- Ні в кого немає заперечень? - запитав і поглянув на Гванцу. Вона похнюпилась, відвела погляд. 

- Номер п’ятий, на заправку! Негайно! Так. Це ти вирішиш із Фалом. Дев’ятий на третю. П’ятий, переходь на автоматичне керування. Спасибі. Я відключаюся. Десятий! Контакт! Всього найкращого. Сьомий у резерві. Дванадцятий, звільни майданчик для “Кориди”. 
Гванца з дитиною на руках і Антуан вийшли першими. За ними - Анджей, Мадлен, Ірен, Станіслав... Всі стояли тісним гуртом на сірому ситаловому покритті космопорту, зволоженому недавнім дощем. Чотири механічні роботи з борту “Кориди” прощально махали їм. 
Вазар дивився на малого Антуана - сонного, крихітного, зворушливого - відчував, як десь у глибині, на самому споді його біокібернетичного єства, остаточно народжується якась думка... 
“Земля. Лоскіт вітру. Когось зустрічають. Червоні троянди в руці. Не нас зустрічають, ми поза всіма графіками і без попередження. Малий Антуан, яке славне дитя... І таке високе небо. Гванца намагається стримувати свою радість від повернення. Стримує, бо я йду поруч. Смішна. Усміхайся, радій! Я для тебе вже хіба що не дуже приємний спогад. Не більше. Чим я допоміг цим хлопцям і дівчатам? Що вони осягнули в глибинах космосу? Ще недавно вони так прагнули бути косморозвідниками. А ось сьогодні такі раді зустрічі з Землею. Станіслав, я певен, буде письменником і, можливо, колись літатиме далеко від Землі, але тільки для того, щоб, повернувшись, писати про неї і відчувати себе щасливим лише на рідній планеті. Ніколь, певно, торуватиме батьківську стежку. Тадей стане композитором...” 
- От ми і вдома, - тихо мовив до Гванци. - Ти рада? 
- Так, - усміхнулась вона, і в її посмішці, в голосі було стільки трепетної радості, і не було й крихти ніякої внутрішньої гризоти, ніяковості, що Вазар і сам мимоволі всміхнувся і раптом зрозумів, яка думка намагалася заволодіти ним останнім часом, бентежила і мучила - він більше ніколи не полетить із Землі. 
“Ніколи. Цей осінній день, і проміння сонця, призахідного сонця, і це високе небо - які вони прекрасні! І яка Гванца красива! І малий Антуан. І всі. І все. От я й постарів. Мені вже не хочеться нікуди летіти. Але чому я такий щасливий?” 

Марина та Сергій Дяченко

ІМПЕРАТОР


- Отже, йдеться про хлопчика з «Імператора»?
- Так. Згідно документів Денис Донцов. Щоправда, зроду-віку він не мав ніяких документів, це вже тепер...
- Розумію.
- На теперішній час тринадцять років. Зачатий та народжений в експедиції. Третина дослідницьких звітів - я маю на увазі, нормальних звітів, коли в них ще було все гаразд – повідомляють про плин вагітності, пологів, згодом про розвиток дитини...
- Пологи були частиною дослідницької програми?
- Так. Ви розумієте, як це важливо. Відтворення популяції в умовах далекого походу. Найперше питання... Хоча, звісно, вони зробили безліч важливих справ. Інших справ. До складу експедиції входило дванадцятеро людей, усі блискучі фахівці...
- Перепрошую, але я читав матеріали, які мені передали. Там це є.
- Так, вибачте.
- І що з хлопчиком? Крім того, що він...
- З ним усе нормально. Він адаптований. Говорить чотирма мовами, окрім рідної. Грає на скрипці й фортепіано. Розвинений фізично. Товариський. Розуміє жарти й жартує сам. Терплячий. Витриманий. Чемний.
- У вас дивне емоційне тло, якесь напруження стосовно хлопця...
- Я розповім. Денис народився в належний термін, легко й без ускладнень. Розвивався цілком нормально. Перші слова були - «мама» й «пілот»... Коли йому було вісім років, помер командир екіпажа. Через місяць - біолог, батько хлопчика.
- Вони одразу запідозрили епідемію...
- Так. Хоча взятися їй не було звідки. Командир і біолог померли однаково: спершу потьмарення розуму. Потім відмова життєво важливих органів. Ви знаєте, на борті був сильний медичний модуль із реанімацією, здатною підтримувати життя хоч окремого органа, хоч відсіченої голови... Проте ні командира, ні біолога не врятували. Коли стало зрозуміло, що мозок мертвий...
- Розумію.
- Їх помістили в саркофаги в спеціальному відсіку. Така була інструкція. З цієї експедиції мусили повернутися всі - живі й мертві.
- Я не маю інформації, як дитина пережила втрату.
- Я теж. Немає записів - у ті дні їм було не до протоколу. Вони шукали причину...
- І не знайшли.
- Ні. Забігаючи наперед, скажу, що ми теж не знайшли. Про жодну бактерію, вірус, інопланетну тварину не може бути й мови. Ми ледь не на атоми розклали корабель і вміст саркофагів...
- Хлопчикові було вісім?
- Так. Керівництво польотом прийняв другий пілот. Начальник експедиції відновив нормальну роботу... Наскільки це було можливо...
- Втрати неминучі.
- Так. Мабуть, вони теж так подумали, коли через рік помер дієтолог.
- З тими самими симптомами?
- Абсолютно. Коли Денисові було десять, за три місяці померла вся команда. Останньою - його мати, бортінженер. Денис отримав точні інструкції: керуючи автоматами, уклав матір у дванадцятий саркофаг. Резервний.
- Та-ак...
- Три роки він провів на борту сам-один, у компанії роботів та небіжчиків. Зрозуміло, курс було прокладено, автоматика не збоїла. Але - я повторюю - наразі це товариський, освічений, цілком нормальний хлопчик.
- Неабиякий, визнаю. Та ж він виріс серед неабияких людей, в обставинах, які не можна назвати рядовими...
- Повірте, ми не стали б до вас звертатися. Ми зустрічали експедицію - за графіком. Денис вийшов на зв'язок точно в зазначений термін... Зрозуміло, довідавшись, що екіпаж мертвий, ми залишили корабель на орбіті. Зрозуміло, Денис потрапив у карантин. Він співробітничав, ви не повірите, охоче, він намагався нас підбадьорити! Його ледь не на частини розбирали, намагаючись виявити аномалію, а він жартував... Він здоровий. Корабель стерильний. Порох наших товаришів піддано всім тестам, які тільки можливі.
- Нічого не знайшли.
- Ні. Щоправда, провідний інженер проекту помер за місяць після повернення «Імператора». Та це зрозуміло: обширний інсульт...
- Так.
- Дениса відправили в школу, в одну з найкращих шкіл, ми відчували провину перед його батьками.
- Оце дарма.
- Він провчився півроку. Характеристики позитивні.
- Ми підбираємося до того, чого немає в моїх матеріалах.
- Так. Останнього місяця, один за одним, померли троє його вчителів. Потьмарення розуму, відмова життєво важливих органів... Причина невідома.

* * *
Школа була насправді гарна - маленьке, замкнене містечко на березі моря, з будівлями в оточенні парку, з нескінченними треками, теренкурами, спортмайданчиками, альтанками й експериментальними ділянками, нарешті, з муром уздовж головної алеї - мур персоніфікував прогрес, а тому його було складено з різних матеріалів, від цегли й до будівельного моноліту. Мозаїчні картинки з кольорового скла зображали людей, котрі займаються своєю справою, - інженерів над просторовими моделями, стародавніх греків з мотиками й космонавтів у стародавніх скафандрах. Біля входу дві фігурки в спортивних костюмах, чоловіча й жіноча, стояли, цнотливо взявшись за руки.
Що має відчувати хлопчик, котрий першу дюжину свого життя бачив лише віртуальне небо? Що він має відчувати, опинившись на березі, в парку, серед сотень ровесників? Захоплення? Чи, може бути, розчарування? Справжнє небо таке схоже на віртуальне, що їх важко буває розрізнити...
У вестибюлі на інформаційному екрані було виставлено три портрети в жалобних рамках. Стояла тиша, надмірна для школи.
- Доброго дня. Мене звати Олександр. Вам телефонували.
- Так, атож, - жінка в адміністративному кріслі вміхнулася дуже штучно. - Ви хочете поговорити з Денисом?
- Ні. Тобто хочу, звісно, але згодом. Спершу я збираюся зустрітися з кількома його друзями... Навряд чи він має друзів. З товаришами. З педагогами.
- Атож. - Жінці фізично важко було вміхатися.
- І ще, я заздалегідь перепрошую за безтактність. Мені треба поговорити про ваші останні втрати – про тих педагогів, які вмерли.
Жінка мовчала секунд зо тридцять. Її ліва рука почала тремтіти, й вона міцно притулила долоню до столу.
- Розумію, - сказала вона нарешті. - Що б ви хотіли знати?
- Я вивчав їхні медичні карти. Всі троє були практично здорові.
- Так.
- Я бачу, в школі жалоба?
- Шок, - просто сказала жінка. - Багато хто, здається, досі не вірить. Знаєте, дитяче бажання затулитися від поганого. Ми тут, на щастя, рідко стикаємося зі смертю...
- Денис Донцов часто з нею стикався.
- Так. - Жінка знову помовчала. - Бачте. Ці троє були найкращі. Зрозуміло, в нас багато прекрасних педагогів... Але ці троє були особливі, до них линули, їх намагалися наслідувати.
- Усі викладали в класі в Дениса?
- Елізар Степанович і Лука Вікторович - так. А Ельза Себастьянівна, вчитель японської, - ні. Проте Денис ходив до неї на факультативні заняття. Чому ви пов'язуєте те, що сталося, з Донцовим?
- А ви не пов'язуєте?
Жінка перевела погляд на вікно, за яким світило сонце крізь переплетене гілля:
- Лише ціною величезного напруження ми втримуємо учнів від паніки. Тому що історію Дениса тут знають усі. Знаєте, як його прозвали? Імператор. З першого дня. А тепер кличуть Імператор Смерть.
- Він зарозумілий? Вважає себе особливим?
- Ні. Проте він непростий. Дуже непростий хлопчик. Нам довелося... схитрувати, оголосити Дениса хворим і помістити в ізолятор.
- Проте він здоровий?
- Цілком. Як не жаль визнавати, ми, мабуть, будемо наполягати на його переводі... кудись.
- Підстави?
Вона знову подивилася йому в очі:
- А немає ніяких підстав. Один лише інстинкт самозбереження. Гадаю, ми зможемо переконати опікунську раду.

* * *
- Імператор Смерть? - дівчинка подивилася майже вороже. - Не чула. Його звали просто Імператор.
- Він занадто пишався, ти не вважаєш?
- Ні, - вона підняла ніс. - З огляду на все, що випало на його долю, - ні! Ось якби ви три роки сам-один сиділи всередині консервної бляшанки, нашпигованої технікою, а потім прибули на планету, де у вас немає знайомого навіть пацюка... Навіть пацюка! - Голос її здригнувся. - І вас що, зустріли як героя? Ні, як рознощика невідомої інфекції! Я б подивилася на вас. Ви б усіх зненавиділи. А Денис - ні.
Вона вп'ялася в нього переможно й похмуро, начебто очікуючи негайного визнання: так, я невдаха.
- Він розповідав про себе? - Олександр повернув розмову, оминаючи емоційно небезпечну тему.
- Не одразу й не всім.
- Тобі розповідав, Олю?
- Мені - так, - дівчинка зарозуміло примружилася. - Про те, як грався з дорослими в перші роки. І як згодом жив сам-один. А про часи, коли вони всі навколо помирали, - він нікому не каже.
Вона закусила губу та втупилася поглядом поверх плеча Олександра, вдалину, де здіймалися над зеленню парку старі пінії на березі моря.
- Імператор. Це дитяче прізвисько. Так звали його батько й матір. За назвою корабля. Аж ніяк не тому, що він занадто пишався... Розумієте, ми - людство, а Денис - сам по собі. Він це відчуває щодня, він із цим живе.
- Вважає себе особливим?
- Ба ні! Він звичайнісінький хлопець. Не дуже розумний, не дуже сильний. Якийсь розгублений... Дуже самотній.
- А як у нього склалося з товаришами?
- Ми його намагалися адаптувати, як могли. Дещо вийшло. Він став сміятися. Став грати у волейбол за школу. Він... розумієте, йому тринадцять, на вигляд п'ятнадцять. Психологічно він молодший, він дитина. Імператор Смерть - дика вигадка, дуже жорстока. Який стосунок він має до чиєїсь там смерті?! За що його замикати в ізолятор? Га?
- Він хворий, - обережно сказав Олександр. - Його імунітет...
- У нього прекрасний нормальний імунітет! - Вона вигукнула ці слова й одразу вщухла, немов зів'ялий листик. - Кажуть, його взагалі заберуть із нашої школи... А за що, можете сказати?!

* * *
- В нашій школі п'ятдесят сім відсотків учнів - дівчата, - сказав високий хлопець зі шрамом на вилиці. - Тому, як ви можете уявити, деяка емоційна безалаберність має місце.
- Ти хочеш сказати, насправді вірять у пристріт?
- Необов'язково в пристріт. Дівчата, особливо в цьому віці, - хлопець поблажливо всміхнувся, - це така каша, така гормональна мішанина... Ридання, сміх без причини, секретики. Дениса вони обліпили з першої хвилини, як він переступив поріг: їм було цікаво. Згодом вони стали його жаліти. Потім вони стали його любити... Тепер вони його бояться, вірять, що він насправді Імператор Смерть, поширює якісь чорні флюїди всюди, де з'явиться.
- А ти що про нього думаєш?
- Тварюка, - не вагаючись, відгукнувся хлопець. - Позбавлений емоцій покидьок. З надвисоким рівнем інтелекту.
- Ти з ним дружив?
- Я з ним водився. Він дозволяв мені з собою водитися. Для мене це, треба сказати, був дуже корисний досвід.
- У нього, здається, було багато товаришів...
- Так здається, еге ж. Він уміє лукавити. Він знає, чого від нього хочуть, і підтримує ілюзію товариськості. По-справжньому він дозволяв з собою водитися лише мені... і ще декому. Іноді.
- Ті вчителі, що померли, - у них були якісь особливі стосунки з Денисом?
Хлопець замовк і якийсь час дивився, як кружляє бджола над величезною садовою кульбабою.
- Він поділяв учителів на корисних і некорисних. Ці троє були в нього в числі корисних, навіть дуже. Це все, що я можу сказати.

* * *
- Як вам вдалося затягти в волейбольну команду такого замкнутого хлопчика, як Денис?
- Затягти? - Дівчина гмикнула. Їй було шістнадцять років, волосся й очі в неї були однакового яскравого кольору, каштанові з рудим. – Та ж він просився три тижні! На тренування ходив, на лаві сидів!
- Невже?
- Ну так... Бо він фізично розвинений, та ручки криві, по м'ячу не міг влучити. Я на нього стільки тренувань убила - жах! І він заграв, у мене й мавпа заграє.
- Ви його не боїтеся?
Дівчина кліпнула дуже густими, темними віями.
- Тобто? Це маячня щодо пристріту, Імператор Смерть? Я не вірю в пристріт.
Щоки її, секунду назад засмагло-червоні, раптом посвітлішали й стали просто засмаглими.
- Взагалі, - сказала вона неохоче, - в нас тут жалоба, чотири тренування вже пропустили... Лука Вікторович був у нас спортивним організатором... Напередодні... У нас була товариська гра... Ми вилітали в іншу школу, вранці вилетіли, вдень зіграли, ввечері назад...
- Виграли?
- Програли. Денис запоров подачу... Та не в цьому справа. Лука Вікторович, коли верталися назад, був бадьорий, нас заспокоював. Особливо Дениса. Потім замовк. Потім я дивлюся - він іде по доріжці... На кущі натикається... Так ішов, ішов і впав. Ну, мерщій лікаря викликали...
Вона подивилася на свої долоні - великі й тверді, немов у хлопця.
- Я не вірю в пристріт, - повторила з натиском. - Але якщо це не пристріт, то що це таке, га?!

* * *
Ізолятор стояв віддалік од берега. З головним корпусом його єднала крита галерея.
- Він що, весь час сам? Ніхто його не відвідує?
- Він звик бути сам. - Жінка-лікар відвела погляд. - До того ж діти багато спілкуються по Мережі. Доводиться, знаєте, спеціально нагадувати йому, що час зарядку зробити чи на дворі погуляти...
На стінному екрані сидів, закинувши ноги на низький столик, худий підліток з комунікатором на колінах. Видно було його потилицю, дещо кошлату, й невеличке акуратне вухо. Світла футболка обтягала спину - не сутулу, з досить розвиненими м`язами.
- Він знає про камеру?
- Звісно. Камера лише в головній кімнаті його палати. Ще в нього є спальня, санблок, спортблок, медблок...
- До речі, як він себе почуває?
- Чудово. - Лікарка швидко поглянула на Олександра й знову потупилася. - Ви розумієте, він здоровий. Його поселення в ізолятор - лукавство.
- Ви вірите в пристріт?
- Я вірю фактам: троє людей померли.
- Люди смертні.
Лікарка підвела очі й подивилася тепер уже пильно:
- Я працюю в цій школі п'ять років. Ми тут рідко зустрічаємося зі смертю, бачте. У нас навіть тварини живуть довго й щасливо.
- Добре вам.
- Так. А цей хлопчик прийшов відтіля, де смерть густа, як... як зріджене повітря. Він Імператор Смерть. Я б на вашому місці не зустрічалася з ним.
- Ви серйозно?! Ви, доросла людина, коли навіть діти не вірять у таку...
- Саме тому, що я доросла, серйозна людина, - уперто сказав лікар. - Коли до нас привезли Дениса, його минуле життя було під забороною. Таємниця, і все. Відразу ж стало зрозуміло, що хлопець потребує психологічної допомоги. Тоді я, як відповідальний медробітник, порушила питання про доступ до інформації... Спершу розсекретили для мене й адміністрації. А потім для всіх, тому що... Ну, нерозумно ж, таке в таємниці не збережеш.
- Зрозуміло. Отже, невідомі чорні сили, які неможливо ні зафіксувати приладами, ні обчислити, ні вгадати...
- Я не знаю, - втомлено сказала лікарка. - Елізар Степанович... Елізар Горошко, тридцять років, учитель теплофізики. Тиск - сто двадцять на вісімдесят. Медична карта чиста. Плавець. Велосипедист. Лижник. Випав з вікна другого поверху, втративши здатність орієнтуватися в просторі. Перелом руки. Я помістила його в реанімаційний модуль... Ви бачили звіти? Напочатку там напевно мої записи йдуть...
- Так.
- Він просто виключився, мов прилад. Серце не вдалося запустити. Я підключила його до машини - серце, нирки, печінка... цілковито. Коли його відвезли звідси до шпиталю, він був іще живий. Якщо можна так висловитися. Потім мені нічого не хотіли казати, просто повідомили про смерть. І я б ні про що не дізналася, якби не другий випадок. Ельза Себастьянівна Лун, вчителька японської П'ятдесят років. Незаміжня. Мати п'ятьох дорослих дітей. Зі схильністю до гіпертонії. Торік - перелом ноги, травму отримано під час поїздки з учнями на гірськолижний курорт. Зрослося без ускладнень. Знепритомніла за білого дня, у парку, по дорозі від їдальні до навчального корпусу. Не впізнала мене. Не впізнала нікого. Я помістила її в реанімаційний модуль... Далі розповідати?
- Чому це сталося? Діагноз?
- Офіційно - гіпертонічний криз. Вона носила пластир, який контролює тиск і подає сигнали щоразу, коли систолічне трохи перевищувало сто сорок. Показання пластиру в мене фіксувалися на приладах, я все передала в шпиталь. Там був максимум, її тиск скакнув до ста п'ятдесяти й відразу ж повернулося до норми хвилин за десять до того, як вона впала... Але сто п'ятдесят на дев'яносто - це не є гіпертонічний криз!
- Тобто ви не згодні з офіційним діагнозом?
- А яка різниця, згодна я чи ні? Лука, спортивний організатор, сорок років. У цього зроду-віку не було гіпертонії. Дівчата розповідали потім, що він ішов, налітаючи на кущі. Я бачила ті поламані гілки. Бачила сліди. Він ішов, вихляючи, як важко п'яна або цілковито дезорієнтована людина. Першим відключився мозок... Не цілком відключився, але був важко ушкоджений. Тіло якийсь час жило й рухалося за інерцією. А потім виключилося. Я, звісно, помістила його в реанімаційний модуль. Але який сенс підтримувати життя тіла, якщо воно порожнє? Якщо людина вже вилетіла з нього невідомо куди?
Лікарка замовкла. Підліток на екрані перемінив позу - забрав ноги зі столика, пововтузився в кріслі, сів рівніше.
- Який стосунок до цього має хлопчик? - запитав Олександр.
Лікарка знизала плечима:
- А який стосунок до цього має хлопчик? Лише такий, що там, де він, помирають люди. Більше в нас немає ніяких ні даних, ні відомостей, лише... почуття самозбереження.
- Думаю, вам удасться переконати опікунську раду, - сказав Олександр.
Лікарка уважно на нього подивилася.
- Так, - відповіла сухо. - Якщо ви хочете говорити з хлопчиком - будь ласка. Ваша робота, зрештою, і ви знаєте про цю історію куди більше за мене... Ось тільки візьміть до уваги одну обставину.
- Так?
- Померли ті, хто був важливий Денисові. Хто був йому особливо цікавий.
- Бідний хлопчик, - пробурмотів Олександр.
- Так. Я теж йому цікава. Я ніколи з ним не розмовляю віч-на-віч. Можете мене зневажати. Можете написати рапорт.
- Я не збираюся...
- Дякую. Послуга за послугу: і ви йому будете цікаві. Ви, з вашою роботою, з вашим завданням. Особливо цікаві. Він багато чим цікавиться.
- І що трапиться із мною, якщо я поговорю з тринадцятилітнім хлопчиком віч-на-віч?
- Може бути, нічого. А може бути... Я, звісно, поміщу вас у реанімаційний модуль у разі чого. Та результат відомий.
Олександр засміявся. Лікарка подарувала йому вбогу посмішку.

* * *
- Доброго дня, Денисе.
Хлопець озирнувся.
Він насправді виглядав на п'ятнадцять - нескладний, маслакуватий, цілком нормальний підліток. Він усміхнувся із природною ввічливістю, почав уже відповідати - «Добр» - і раптом затнувся.
Це була дуже коротка мить. Хтось інший, не Олександр, не помітив би чи не надав значення. Та хлопець затнувся, побачивши його, і в очах промайнула... радість, чи що? Здивування? Незрозуміле відчуття. Загалом позитивне, та з ноткою тривоги.
- Добридень, - сказав він наступної мить, зовсім так, як мусив сказати нормальний хлопець у такій ситуації. - Ви слідчий?
- Я фахівець із різного роду позаштатних ситуацій, - округло пояснив Олександр. - Ми ж давніше не бачилися, так?
- Ні. - Хлопець підняв куточки губ. - Ви здалися мені схожим на одну людину.
- На кого?
- На мого батька. - Голос хлопця не тремтів. - Хоча я пам'ятаю його набагато молодшим. Вам десь біля сорока. А татові, коли він помер, ще й тридцяти не було.
Олександр розгубився аж на цілу секунду. Дуже не хотілося проказувате чергове «співчуваю», але нічого кращого вигадати не він не спромігся.
- Тобі нелегко прийшлося.
- Так, мені вже казали, - він пом'якшив зухвалість посмішкою. - Ви вірите, що троє викладачів померли через мене?
Дивлячись у його безтурботні сіро-блакитні очі, Олександр розгубився вдруге. Він раптом згадав жінку-лікаря, котра не хотіла зустрічатися з цим хлопчиком віч-на-віч.
- Я не оперую вірою. Лише фактами. І, природньо, не збираюся звинувачувати тебе в тому, чого ти не робив...
Його язик вимовляв слова, за смисловим навантаженням порівнювані з храпом. Олександр дивився в очі хлопцеві. Той всміхався й дивився у відповідь.
Волосся на потилиці в Олександра піднялося сторч. Те, що не виміряти приладами - чуття, - змусило серце забитися швидше, і сигнал небезпеки пройшовся шкірою, немов вітер – долиною.
- Дуже цікаво, що тепер зі мною буде, - тихо сказав хлопчик. - Нібито я ні в чому не винний... Проте я в ізоляторі. Мене тепер назавжди ізолюють? Щоб я жив усе життя в ізоляції, як прожив перші роки?
Олександр насилу відвів очі. Кімната була велика, Олександр стояв тепер спиною до камери, а Денис - обличчям. Щоправда, можливо, тут не одна камера... У вікно билася муха. Жахлива історія, ж-жахлива - отак прожжити все ж-життя, як самотній ж-жук на предметному склі...
- Ні, - сказав Олександр і прокашлявся, тому що голос раптом сів. - Ти ж не хочеш самотності? Тобі пропонували дистанційне навчання, ти відмовився? Тобі пропонували програму адаптації, та ти захотів у нормальну школу...
Денис потакнув:
- Я хотів спілкуватися з різними людьми. Це ж природно?
Олександр відчував його погляд щокою.
- Що сталося там, в експедиції? Ти знаєш?
- Мене багато разів запитували. Я все розповів. Ви читали мої звіти.
- Згідно закону, - визнався Олександр, - потрібна дуже вагома причина, щоб замкнути підлітка всупереч його бажанню. Але якщо всюди, де ти з'явишся, вмиратимуть люди...
- Але чому вони вмиратимуть? З якої причини? - У голосі хлопця почулося втомлене здивування. – Який стосунок до цього маю я?!
«Ось і я не знаю».
Денис перетнув кімнату. У кутку підняв з долівки волейбольного м'яча, підкинув на руці:
- Ви граєте в волейбол?
- Ні. Тільки раніше, замолоду...
М'яч ударився об стіну, облицьовану деревом.
- У кімнаті краще не грати, - винувато сказав Денис.
М'яч ударився ще раз, косо відскочив від декоративного керамічного світильника й  сильно вдарив у щось тендітне над вхідними дверима. Посипалися крихітні скалки.
- Камера, - сказав Денис розгублено. - Яка прикрість... Я камеру випадково розбив.
Олександр майже проти волі подивився йому в очі.
- Ви нікому не сказали в комісії, що знали мого батька,- сказав Денис.
- Звідки ти... з чого ти взяв?
- А мати ви бачили лише один раз. Та вона добре вас запам'ятала.
- Тобі розповідали? Про мене?!
- З вас усе почалося, - сказав Денис. - Батька відрахували з загону. Він знайшов інший спосіб повернутися в експедицію. Він оженився на мамі. Яка була кепським інженером. Проте яка ідеально підходила на роль матері, особливо в сполученні з моїм татом у ролі батька...
- І вони все це тобі розповіли?!
- Визнайте, Олександре. Що ви зробили, щоб батька відрахували з загону претендентів?
- Нічого. Це правда.
- Шкода, коли так.
Хлопчисько раптом усміхнувся не своєю посмішкою. М'язи його обличчя дивно здригалися. Олександр мимоволі позадкував до дверей.
- Камера розбилася, - сказав Денис. - Та ви маєте з собою пристрій. Щоденник. Ви все записуєте.
- Це моя робота.
- А лікарка нізащо не ввійде. Вона боїться із мною зустрічатися.
- Ти фантазуєш...
- Батько був вашим другом. Найкращим другом. До однієї розмови. Уночі, в дощ. Ви йшли пішки до станції. Пам`ятаєте?
- Він що, і про розмову розповів тобі? Враховуючи, що тобі було вісім, коли він помер?!
- Так, - Денис задоволено замружився. - Гадаю, на згадку про людину, яка була вашим другом, ви могли б не переслідувати мене? Тим більше за те, чого я не робив?
- Дурниця, як я можу тебе переслідувати? Я дізнавач...
- Із правом вагомого слова, - Денис міцно заплющим очі. Дивовижно - він був схожий в цю мить на кота, який гріється на осонні.
- Ти дуже... вдався в батька, - сказав Олександр. - Ти такий на нього схожий, що я повірив би в переселення душ.
Денис підкинув м'яча й знову спіймав:
- Шкода, повторюю, що ви нічого не зробили, аби батька виключили з загону. Тому що він був упевнений, що це ви. Для нього в цьому був зміст, протистояння, суперництво. А якщо ви нічого не робили - виходить, він даремно зарахував собі перемогу над вами.
- Я передчував, що експедиція погано скінчиться, - повільно визнав Олександр.
- Погано - для кого? Їхні портрети - у залі слави космонавтики. Їхні імена вчать у школі. То ж для кого погано скінчилася ця експедиція?
- Для тебе.
- Для мене, - Денис стукнув м'ячем об стінку, - ще нічого не скінчилося. Я сподіваюся.
Олександр забарився, сунув руку за пазуху й витяг з внутрішньої кишені куртки чорний циліндр щоденника на ремінці. Поклав на стіл.
- Це жест довіри? - Денис підвів брови неприємним дорослим жестом.
Олександр мовчав.
Денис похитав головою. Взяв зі столу щоденник. Покрутив у пальцях. Спалахнуло червоне кільце, розгорнулася в повітрі панель управління.
- Не можу звикнути до цих штук, - пробурмотів Денис і відключив запис. Червоне кільце згасло, відключений щоденник перестав бути схожим на зотлілу сигару.
- Більше ніхто не помре, - сказав Денис. - Хлопчисько скоїв дурість. Він жадібний. Він хотів більше.
Олександр прикусив язика.
- Я складаю казки, - Денис розкрутив м'яча на пальці, немов глобус на осі, всі його рухи були разюче точні й розраховані. - Я складаю казки й розповідаю їх собі. Це ж не є ознака божевілля? Я самотній хлопчик зі складною долею. Казки ні до чого не зобов'язують і нічого не означають. Це просто фантазії. Я фантазую про те, як маленький хлопчик став пірамідкою. Пластмасовою пірамідкою, на яку так приємно нанизувати кольорові кільця. І він нанизав на себе дядька Толю, потім тата. Потім Криса, потім Єву. Потім їх усіх. Забрав собі. Жадібний хлопчик, хотів іграшок. До моменту посадки він мав тринадцять історій життя, тринадцять докладних пам'ятей про все, тринадцять сховищ умінь та навичок, з яких стрижень особистості - найслабкіший. Проте надзвичайно живучий. Чіпкий. Маму він хотів залишити назовні, та мама здогадалася про все. Вона була нещасна й сумувала без тата. Тому маму я теж забрав собі. Я фантазую про те, як добре було б забирати собі людей і жити з ними. Я дуже хотів би забрати тебе, та це підозріло. Імператор Смерть. Не можна бути таким жадібним. Але я їх усіх люблю. Вони мої громадяни. Я їхній імператор.
- Ти насправді божевільний, - прошепотів Олександр.
- Так, - Денис упустив закрученого м'яча й упіймав аж біля долівки. - Проте я не  небезпечний. У мене схильність до фантазування. На самоті я розважав себе сам.
М'яч знову закрутився на його пальці, й шви на темно-червоній волейбольній шкірі миготіли, неначе материки чужої планети.
- Кольорові кільця, - сказав Олександр. - Пірамідка. Братній цвинтар.
- Проте, може бути, вони живі? - Денис лагідно поглянув на нього скоса. - Га? Може, вони дивляться на тебе моїми очима? Перші громадяни великої імперії, котрі перебороли трагічну невідповідність духу й тіла?
Олександр мовчав.
- Невже ти ніколи не згадував Владика? - м'яко запитав Денис. - Котрий, аби довести щось тобі... і собі здебільшого, полетів в експедицію не стільки як біолог, скільки в ролі самця?
- Замовкни.
- Він вибачив тобі. Я вибачив тобі, Сашко-черепашко. І не дивися на мене, як Еля Дімінуендо на здохлу жабу.
М'яч лунко вдарився об долівку. Олександр довго чув відлуння удару. Хоч луни бути не могло.
- Хочеш приєднатися до нас? Стати громадянином імперії? - Голос Дениса зробився густим і грузлим.
- Ні.
- Воля? Братерство? Глибоке взаємопорозуміння в колективі таких різних, але таких гідних особистостей? Злиття...
- Ні!
- Перехід на інший якісний рівень? Інший спосіб існування, що відкриває...
- Замовкни!
- Дарма. Дуже скоро вільний прийом у громадянство буде закрито. Лише найбільш гідні. А ти пересічний хлопець, Сашко, як був, так і залишився. Тож піди й скажи їм, що трагедії в школі - не більш ніж ланцюг випадків. У мене був гіпертонічний криз, у Луки - давня травма голови, про яку ніхто не знав. Реально, була така травма, я ще в школі з коня впав. А я випав з вікна... Елізар випав з вікна, цим усе пояснюється. Просто скаламутилося перед очима. Нехай мене переведуть в іншу школу, якщо ці мене не хочуть... Більше смертей не буде. Бо не можуть випадковості тривати вічно.
І він кинув Олександрові м'яча.

* * *
- Він розколотив камеру м'ячем! Сказав би - будь ласка, я б її відключила!
Жінка-лікар нервувалася й дуже уважно дивилася Олександрові в обличчя. Неначе боялася, що зараз він почне ходити, наткаючись на стіни.
- Про що ви говорили?
- Я поставив йому всі запитання, які хотів, - сказав Олександр. - Я зв'яжуся, за мною надішлють транспорт...
- Ви їдете?
- Я закінчив.
- Ви отримали відповідь?
Він твердо подивився їй в очі:
- Ланцюг випадків, нічого більше. Фатальних випадків. Або доведеться повірити в неймовірні речі. Які зруйнують наше уявлення про світ. А ми ж цього не хочемо?
- Ви мене запитуєте? - Лікарка прийшла в замішання.
- Себе, - зізнався він. - Та в будь-якому разі цей хлопчик більше не буде тут учитися. Дякую, ви мені дуже допомогли, до побачення...
- М'яча залишіть, - тихо сказала жінка-лікар.

* * *
Він вийшов з будинку ізолятора в парк і рушив до берега, іноді натикаючись на кущі. Але свідомість його було ясна. Він просто бачив перед собою не шкільний парк із його квітами й метеликами, а бетонну дорогу, залиту дощем, і шлях двох молодих людей до станції, де за півгодини мала пройти електричка. Отже, з мене все почалося, думав він.
Прізвище Елі було Рене. Дімінуендо її прозвали за ледве чутний, вічно згасаючий голос. Де вона зараз? Крихітний маркер, точечний спогад, який не має значення ні для кого, крім двох учасників. Еля Дімінуендо, яка бажає неодмінно поховати жабу згідно обряду якоїсь екзотичної секти, а жаба зрештою ожила й тихесенько вшилася під витяжку кондиціонера...
Вони багато пили того вечора. По дорозі назад меланхолія переплавилася на лють. Десятихвилинної прогулянки вистачило, щоб пояснити Владикові, чому його ніхто не візьме в експедицію. Не те що в довгий рейс - та навіть у ліс за грибами. Лише кілька прикладів з життя - ким був Владик, як він себе поводив, як з ним поводилися. Чого він був вартий. Мабуть, це було занадто. Потім зробилося соромно. Та каяття запізнилося - Владик закусив вудила, між ним і Сашком-черепашком навік-віки постала скляна стіна.
Отже, з мене все почалося?
На злітний майданчик біля берега сідав вертоліт. Олександр відвернув обличчя від вітру. Збіг випадків, сказав він собі суворо. Більше не повториться.
І жбурнув свій непотрібний щоденник в море.

	Труп уже повезли в морг. Слідчий Співак, судмедексперт та експерт-криміналіст теж залишили цей дім по бульвару Давидова. А полковник Коваль усе не йшов із квартири загиблого. Чогось не вистачало йому, щоб повністю поринути в розв'язання задачі, яка постала перед ним. Не вистачало потрібних даних, точки відліку, якогось поштовху, щоб напружено запрацював його мозок.
	Запитання поки що було дуже загальним: що ж сталося у цій квартирі? Нещасний випадок, самогубство чи злочин?
	На широкій, низенькій тахті крейдою був накреслений контур тіла померлого. Тут лежав молодий чоловік, що задихнувся вночі від газу. Білявий, з гарним, мов намальованим, обличчям, риси якого не змогла спотворити навіть смерть, — здавалося, просто заснув і ось-ось прокинеться і спитає: «А що ви, громадяни, тут робите?» Тільки глибокі тіні, які запали під очима, поблідла шкіра на обличчі та ніс, який уже загострився, свідчили, що це — на жаль! — не сон.
	Чим же викликана ця трагедія?
	Де справжня причина смерті цього красеня?
	Майже порожня пляшка коньяку, розкидані по столу цукерки, пиріжки з «Кулінарії», один з яких був надкушений, тарілки з нарізаною підсохлою ковбасою, сальні вічка якої уже засльозилися, з кружечками лимона, чарки та дві чисті чашечки з кавового сервізу, що стояли біля тарілок, давали простір будь-яким припущенням.
	Дмитрові Івановичу схотілося іще якийсь час побути на місці події, щоб заглибитися в атмосферу, яка оточувала загиблого. Опустившись у крісло, полковник пильно оглядав кімнату, де, як звичайно після обшуку, навіть поверхового, панувало безладдя: висунуті шухляди серванта, складені на підвіконні та двох стільцях папери господаря.
	Однокімнатна квартира була умебльована багато, навіть з претензією на певний стиль: обабіч широкого вікна і скляних балконних дверей висіли важкі портьєри, дві картини в бронзованих рамах, що зображали якихось химер, явно були оригіналами, біля тахти, так само, як і сервант, з чеського гарнітура, стояв модний торшер-бар. І м'яке килимове покриття підлоги, і штори на вікнах — усе було витримане в темних, приглушених тонах. Над округлим низьким столиком, біля якого опустився у крісло-вертушку Коваль, на регульованому шнурку звисав кулястий абажур. Одна стінка була закрита лакованими стелажами, повними книжок. І здавалося, тільки біла гіпсова ніжка в такому ж біло-ніжному черевичку, поставлена на високу дерев'яну різьблену підставку у кутку кімнати та наклеєне у простінку між вікнами велике метрове фото голого дівчатка були несподіваними тут і порушували строгий стиль оздоблення.
	Коваль підвівся з крісла і, нечутно ступаючи по килимовому покриттю, підійшов до вікон, шибки яких мороз розмалював візерунками.
	Незважаючи на те, що вікно тривалий час було відчинене, важкий кислуватий дух — суміш запаху спиртного, газу та іще чогось дуже в'їдливого — й досі не вивітрився.
	Полковник знову відчинив його. Тепер з висоти дев'ятого поверху йому побачилися однакові, як близнята, прямокутники будинків, які були зведені у шістдесятих — сімдесятих роках, коли активно забудовувався цей почасти намитий дніпровським піском мікрорайон, що мав офіційну назву «Русанівка», а серед людей — «Венеція», бо являв собою острів, оточений каналом і рукавом Дніпра. З вікон було видно гострі верхівки замерзлих тополь, що виладналися уздовж широкого, завдовжки мало не з кілометр, що круто повертав вдалині до Березняків, бульвару Давидова, зараз вкритого притоптаним снігом. Ходили чутки, що й бульвар за проектом мав бути каналом, і тоді б на Русанівці головним транспортом, як і в справжній Венеції, стали б гондоли з гондольєрами. Але це коштувало б дуже дорого, міський бюджет не зміг собі таке дозволити, і по бульвару, так само, як і вулицею, уздовж протоки стали ходити по колу звичайні крутобокі світло-коричневі «Ікаруси». І тільки прогулянкові розмальовані човнові причали, які щоліта пришвартовувалися на протоці з обох боків Русанівки, живили голубу назву «Венеція», що так припала до душі мешканцям мікрорайону та екскурсоводам.
	Деякий час Дмитро Іванович стежив за поодинокими людськими постатями, що снували внизу, на вулиці, поглядав на невеличку групку людей біля під'їзду, очевидно, пожильців, що обмірковували подію, яка сталася у їхньому домі. Потім з-за повороту раптом з'явився підйомний кран. Похитуючи стрілою, мов хоботом, зупиняючись, схожий на слона, він повільно рухався бульваром.
	«Русанівку суціль забудовано, — подумалось Ковалю, — куди ж він суне?»
	Проте це тільки здавалося, що будувати тут не було де. Між будинками ще залишилось багато вільної площі, багато простору і повітря. Гуляла земля і в самому центрі Русанівки. З часом, коли місто перестане розширюватися, тут, у просторих подвір'ях-садках, звичайно, поставлять іще будинки, і Русанівка втратить свою принадність. Можливо, цей одинокий кран, як самітний слон, що відбився від гурту, зараз шукає собі притулку, майданчик, в'їхавши на який, він високо підніме хобот і трубним гласом проголосить еру мегаполісів.
	Думки ці були випадковими, Коваль іще не повністю, як він любив говорити, «занурився у справу». Іще деякий час він продовжував існувати поза цією подією, мовби паралельно до неї. Щоденні клопоти іще не покинули його. Думки поки що, коли це можна уявити собі, були схожі на листковий пиріг, де чергувалися проблеми розшуку, дізнання, установлення причин смерті господаря цієї невеличкої квартири, деталі, вихоплені з усієї суми нових вражень, і побутові турботи, які іще не покинули його: про дочку Наталку, якій треба десь дістати зимові чобітки, про те, що Ружена знову надумала поїхати навесні в експедицію, «в поле», як вона висловлювалася, що треба не забути поздоровити молодшого колегу Віктора Струця з присвоєнням чергового звання старшого лейтенанта і багато чого іншого.
	Звідкілясь у кімнату продиралися звуки шлягерів, і над головою хтось гупав, танцюючи. Це здавалося безглуздим і теж заважало зосередитися на думках про смерть і злочин.
	Проте він уже давно звик до того, що головна частина його життя — службова — повна несподіванок, навчився підлаштовуватися до них, звик і до того, що справи напливали одна за одною, як морські хвилі на берег: не встигала відхлинути одна, як її накривала наступна, коли він іще борсався у попередній. Йдучи вранці до міністерства, він ніколи не знав, що його там чекає, які події сталися протягом ночі. В особливо складних випадках, коли раптом виникала необхідність, його викликали негайно, навіть підіймали з ліжка. Із звичайними, так би мовити, рядовими пригодами оперативно-слідчі групи райвідділів цілком справлялися без нього. І сьогоднішня подія, хоч про неї нелегко було відразу скласти певну думку, стала відома йому, консультанту Управління карного розшуку, коли група працівників на чолі із слідчим Співаком уже побувала на Русанівці.
	Думки полковника поступово повернулися до трагічної події, і він знову почав вивчати квартиру загиблого.
	У нього ще не визначилася система огляду, він ще не знав, на що звернути увагу, де ховається ниточка, яка йому потрібна... Та й чи потрібна взагалі?!.
	Але так було завжди, на початку кожного розшуку і дізнання, це викликало неприємне відчуття порожнечі навколо, мовби у новачка, не певного у своїх силах.
	Але він розумів, що раніше чи пізніше досвід та знання, а часом і інтуїція — коли, здається, шкірою починав відчувати все, що відбувається навколо, — йому допоможуть і істина відкриється.
	Розглядаючи повішені над тахтою кольорові фото стрункого хлопця — то на лижах у горах, то у басейні перед стрибком у воду, — він як особисту образу сприймав те, що це молоде, гарне життя так безглуздо обірвалося. Чим більше знайомився з минулим життям загиблого, тим дужче входив у цей чужий побут, і, як відбувалось при кожній новій справі, радощі й прикрощі учора ще невідомих людей ставали його хвилюваннями, радощами і прикрощами, їхнє життя — частиною його життя.
	У нього й зараз поступово народжувалося почуття причетності, немов біда торкнулася не чужої, а близької йому людини, його сина або брата. Доля й справді не помилувала і його рідного брата — десантника Північного флоту, що загинув у перші дні війни під час атаки на річці Західна Ліца. Але то була війна, а зараз, у мирний час... І Дмитро Іванович зрозумів, що не заспокоїться доти, доки не з'ясує, «що» обірвало або «хто» обірвав це життя! Нещасний випадок або чиясь зла воля...
	В міру того, як він усе дужче буде заглиблюватися у справу, нові знайомі розподілятимуться на протилежних полюсах: для одних він стане людиною своєю, близькою, мало не рідною, для інших — страшною і ненависною.
	Так відбувалося завжди, і він знав, що так станеться і цього разу. Важливо, щоб персонажі нової людської трагедії чи, можливо, трагікомедії якпошвидше і без помилки за його допомогою потяглися до цих — кожний до свого — полюсів. Спочатку, звичайно, доведеться зібрати у своїй уяві усіх докупи і познайомитися якнайближче. Він не обійдеться, так само як у мистецтві, тільки двома фарбами: чорною і білою. Кожна людина побачиться ним у своєму багатогранному єстві, але, на відміну від художника, він розставить їх усіх в залежності від вчинків на своє, точно визначене законом місце.
	Снуючи по кімнаті і розмірковуючи над можливими варіантами трагічної події, Дмитро Іванович раптом помітив тінь, що майнула за його спиною.
	Він обернувся і помітив довге і вузьке дзеркало, майстерно вроблене у простінок між вікном і балконними дверима, на яке він досі не звернув уваги. Із дзеркала на нього дивилося власне й наче незнайоме обличчя. Обличчя це розповніло і стало грубшим, чуприна над чолом порідшала, натякаючи на майбутні залисини, під правим вухом з'явився якийсь горбок — полковник помацав його пальцями: здається, невеличкий жировичок, а від очей розбіглися гусячі лапки. Тільки зосереджений, немов відсутній, погляд, який засвідчував напружену роботу думки, був, як завжди, його, ковалівським.
	Роки, роки!..
	Полковник зітхнув і ще раз вглядівся у дзеркало. Та годі! Він не краля, щоб тривожитися ознаками осені життя...
	За свою багатолітню практику Дмитро Іванович переконався, що стороння механічна праця ніколи не заважає заглибленій діяльності думки, що підсвідомість весь час напружено працює, хоч би чим були зайняті руки, хоч би що розглядали очі або вимовляв голос. Іноді це навіть допомагає роботі думки, за асоціацією зв'язуючи ті чи інші предмети, помічаючи не видну оку подібність речей і подій або підкреслюючи їхню відмінність...
	Підійшовши до книжкових полиць Коваль пробіг поглядом по корінцях. Це були технічні довідки та підручники, праці з машинобудування. Художньої літератури стояло лише кілька розрізнених томів та два чи три повні зібрання творів, які, враховуючи труднощі передплати на класиків, навряд визначали справжні смаки господаря.
	Коваль навздогад витяг одну книгу. На титульній сторінці стояв екслібрис господаря: «Журавель А.І.» Штриховий малюнок екслібриса був вельми цікавий. Внизу було намальовано якусь машину, лінійку і кронциркуль. А вгорі, у високому захмареному небі, дисонуючи з цими технічними аксесуарами, красувався жіночий черевичок, над яким, широко розгорнувши крила, летів журавлик. Коваль погортав книгу і поставив її на полицю.
	Серед інших записаних у протоколі огляду речей загиблого був і пухкий записник. У червоній, під шкіру, обкладинці, залишеній Співаком на прохання Коваля, він кривавою плямою лежав зараз на столі.
	Закінчивши цей перший поверховий огляд кімнати, Дмитро Іванович узяв записник і, повернувшись у зручне крісло, почав його гортати. Сторінки рябіли телефонними номерами, здебільшого установ, якимись незрозумілими формулами, маленькими, похапцем накресленими рисунками, в яких Коваль не дуже тямив, і розкиданими по багатьох сторінках малюнками жіночих ніжки в елегантних черевичках та чобітках. Були й вірші і різні нотатки, які у майбутньому ще належало вивчити.
	Хоч технічні науки не були для Коваля «терра інкогніта», але техніка розвивалася і знань, яких він набув у юності, тепер не вистачало. Тому, коли стикався із технічною загадкою, звертався до фахівців-експертів. От і зараз, розглядаючи записник, полковник подумав, що не обійдеться без консультацій у досвідчених інженерів.
	Нещодавно був вражений, прочитавши у газеті, що вчені зуміли знайти алгебраїчне розв'язання задач з розпізнавання, зуміли змоделювати за допомогою математики такі функції мозку, як здатність знаходити подібність, діяти на основі інтуїції і таке інше.
	Коваль знав, що людський мозок щосекунди, щомиті щось зіставляє, порівнює, вибирає і відкидає з того, що людина бачить, чує, відчуває. І усе це відбувається приховано, інтуїтивно.
	Значною мірою, часом неусвідомлено, ця здатність мозку допомагає і йому в його професійній діяльності: побачити, зіставити, порівняти, простягти логічну лінію і викрити злочинця. Проте для полковника було зараз образливою новиною, що інтуїції, як виявом особливої здатності людського мозку зіставляти і розпізнавати, набула і машина, що створено цілий напрям у науці, який за допомогою ефективних математичних алгоритмів розвиває цю здатність у машини. Йому здавалося, що на цьому закінчується ера чисто людського інтелекту, і його повністю замінить машина, і, можливо, він буде останнім могіканином, який і користується тільки своїм досвідом та інтуїцією. Саме від цієї думки було сумно і прикро.
	Ні, він ще не був готовий передати свої функції, свій досвід, інтуїцію машині і сприймати її рішення як незаперечний висновок. Та й математика, очевидно, ще не готова повністю перейняти у нього здатність класифікувати людські вчинки, від якої залежить та чи інша людська доля... Його, Ковалів, мозок ще довго служитиме людям!
	Відірвавшись від цих думок, Дмитро Іванович почав далі вивчати записник.
	Поряд з телефонними номерами стояли і жіночі імена. Чоловічих було лише три. Двічі повторювалося і було підкреслено «Келя». Повторювалося й ім'я «Ніна». Потім Коваля зацікавив дивний запис: «Кель-Потоцький-300». Можливо, «Потоцький» було прізвищем якогось «Келя» чи «Колі»; запис був нерозбірливий — полковнику згадалося, що Потоцький — горезвісно відомо на Україні прізвище колишнього польського магната. «Кель?» «Кель?» Чому йому здається знайомим це слово? Дмитро Іванович напружив пам'ять. Еге, так, здаєтеся, зветься якась футбольна команда у ФРН — «Khöln». Дивна асоціація! Чи не туди веде ниточка?
	Наступний запис ще більше здивував Коваля: «Боржок «пана»! Подзвонити в Одесу. Нагадати й Келі, дружба дружбою, а тютюнець свій!» Виходить, «Келя» — це жіноче ім'я?!
	Дмитро Іванович зробив собі виписки телефонів тих людей, імена або прізвища яких повторювались, вирішивши з ними зустрітися і поговорити насамперед.
	Полковник сидів у шинелі, не помічаючи, що в кімнаті дуже холодно, і тільки коли у пальці зайшли зашпори, відклав записник, потер руки і підвівся, щоб зачинити вікно. Потім попрямував на кухню. З такого ж широкого, з подвійними шибками вікна, відчиненого ще його колегами з опергрупи, теж тягло холодом.
	Покінчивши з цим, Дмитро Іванович полегшено зітхнув: шлягери звучали тепер приглушено і гупання над головою ніби стихло.
	Полковник іще раз обвів поглядом маленьку, здавалося, звичайну кухню.
	Проте кухня була дуже своєрідною. Ні дверей, ні будь-якої завіси між нею і житловою кімнатою! Це була квартира повоєнної забудови, коли за спрощеним, надекономним проектом дверей і не передбачалося. Декотрі господарі знаходили «шабашників» і навішували якісь дверцята, інші затуляли отвір в'єтнамськими завісками з кольорових бамбукових паличок. А господар цієї квартири, Антон Журавель, чомусь залишив перехід з кімнати у кухню відкритим, завдяки чому з кімнати було видно частину кухні: газову плиту і високий блакитний пенал. На стінці пенала красувалася велика кольорова реклама якоїсь закордонної взуттєвої фірми: елегантні жіночі черевички і чобітки, закриті, відкриті, «лодочки» з маленькими каблучками і на високих «шпильках», чобітки із «змійками» і без них, тоненькі, літні і облямовані хутром, зимові.
	Велику частину кухні забрали низенький столик, шевський стільчик, перетягнутий ременями на сидінні, поличка із слоїками, баночками, з кольоровим воском, шилами і ножичками, увіткнутими у пази. У кутку біля невеличкої старої швейної машини «Зінгер» лежали рашпілі, металеві супінатори, обценьки, шпандер для знімання колодок та ще якісь інструменти, призначення яких і назви Коваль не знав. Поряд валялося кілька клаптів кольорової шкіри. Дмитро Іванович відкрив слоїк з білим клеєм, почувся гострий запах ацетону. Потім полковник узяв у кутку елегантної форми незакінчений жіночий чобіток і, повертівши у руках, поставив на місце. Було ясно, що господар перетворив кухню на майстерню, і варто було зараз Дмитру Івановичу зачинити вікно, як у ній запахло ацетоном і шкірою.
	Це дивувало тому, що, крім загиблого, ніхто у цій квартирі не жив, а за фахом Журавель був зовсім не швець, а молодий вчений, співробітник науково-дослідного інституту.
	Розглядаючи рекламу і дивуючись дивовижному сполученню занять господаря, Коваль зрозумів те почуття, яке у нього з'явилося під час огляду квартири і яке він не відразу зрозумів: якась невідповідність відчувалася в ній — чи чогось не вистачало, чи щось було зайвим.
	У кімнаті це почуття викликало сусідство дорогого двокасетного японського магнітофона «Шарп», імпортного кольорового телевізора з приставкою із старовинним грамофоном, увінчаного величезною розмальованою трубою, похмурих малюнків нічних химер на картинах із білою, гіпсовою, граціозною жіночою ніжкою. А у цілій комфортабельній квартирі вишукано умебльована житлова кімната — і ось ця шевська майстерня на кухні...
	Тим часом з-за дверей, із сходової площадки долетів якийсь шум. Хтось піднявся на поверх і струшував із взуття сніг.
	Коваль підійшов до дверей: можливо, людина хоче увійти до квартири Журавля?
	Та ні, невідомий порпався ключем у замку іншої квартири. Полковник вирішив, що прийшов сусіда Журавля. А хто, як не сусіди, найкраще знають загиблого. Саме за викликом одного з них, старого інваліда, приїхали газівники, а потім і міліція.
	Втім, навряд тут сталося вбивство. Попередній огляд трупа судмедекспертом не виявив жодних слідів насильства. Відкрита конфорка газової плити на кухні і майже повний чайник води на ній, різкий запах газу, що буквально вдарив у ніс, як тільки аварійна бригада «Київгазу» відчинила двері, давали підставу припускати, що сталося випадкове отруєння: на піддоні ще була вода, яка вихлюпнулася з чайника і залила вогонь. Тим більше що Журавель був п'яний і, очевидно, заснув, забувши про чайник.
	Та й жодних слідів убивці! Який же це злочин, коли немає ознак насильства? Неодмінною умовою у такому випадку повинні бути характерні ознаки злочинної дії — безпосередньої або й непрямої, але такої, що створила умови загибелі людини чи, зрештою, свідомо злочинної бездіяльності, яка може призвести до смерті.
	Але ні першого, ні другого, ні третього випадку Коваль тут не бачив. І тому поки що не міг скласти жодної версії трагічної події...
	«Утім, — думав полковник, — попереду ще детальні висновки експертизи, конкретніші і точніші, ніж попередні. Поживемо — побачимо...»
	Біля сусідніх дверей перестали порпатися, і Коваль зрозумів, що людина не поспішає відчинити свої двері і увійти у квартиру. Вона усе ще стояла на площадці. Певно, довідавшись від людей, що товпилися біля під'їзду, про трагічну подію у домі і приїзд міліції, вона цікавилася тим, що відбувається зараз у квартирі загиблого сусіди, але заглянути туди не наважилася... Нарешті, рипнувшії дверима, невідома людина увійшла у своє приміщення... Коваль вийшов з квартири Журавля й опечатав двері.

		2

	Коли полковник постукав у сусідні двері, на порозі стала невисока, чорнява молода жінка. Дмитро Іванович одним поглядом оббіг її доладну, міцну постать у дешевому картатому осінньому пальті, з якого вона до того ж, здавалось, виросла. У неї була гладенька туга зачіска, чорне, лискуче волосся затягнуте ззаду тасьмою так, що вільною залишилася тільки коротенька коса. Чітко окреслене обличчя із зсунутими чорними бровами було гарним і, незважаючи на сльози, ще не висохлі на очах, засвідчувало характер рішучий і вольовий.
	Жінка розгублено ковзнула поглядом по його постаті.
	— Я вас слухаю.
	— Полковник Коваль, — відрекомендувався Дмитро Іванович.
	Він уже зрозумів, що кроки на сходовій площадці належали цій жінці.
	— Павленко Варвара Олексіївна, — у свою чергу назвалася вона, і обличчя її відразу набрало якогось відчуженого виразу.
	— Дозвольте до вас, — настійливо вимовив Коваль і вслід за господинею, що відступила в глиб квартири, увійшов до кімнати.
	Коли полковник постукав у двері, жінка ще не встигла роздягтися й віднести на кухню покупки: хліб, пакети молока, картоплю у сіточці вона покинула тут-таки, у першій кімнаті, на плюшевому дивані.
	Коваль не поспішав розпитувати. Варвара Олексіївна, відвівши погляд від полковника, заявила, що чоловіка вдома немає, що він поїхав у відрядження, а вона так вражена страшною подією, що не має сил говорити. Вона опустилася на диван і розплакалася, та так сильно, що Коваль злякався — коли б не почалася істерика!
	Проте він не пішов. Перепрошуючи за турботу, просив її зібратися з силами і відповісти лише на кілька запитань. Стримуючи ридання, від яких її трясло, як у лихоманці, Варвара Олексіївна нарешті втерла хустинкою обличчя і підвела на полковника очі, в зіницях яких стояв жах. Дмитру Івановичу подумалося, що так переживають смерть людини дуже близької, а не просто сусіда.
	Нарешті жінка опанувала собою, зняла пальто і віднесла його разом з покупками на кухню.
	Коваль тим часом розглядав її квартиру. Він був запрограмований на пошук, і тому ніщо зараз у цьому будинку не минало його пильної уваги. За звичкою, в глибині своєї свідомості він зафіксовував усе, що помічало око.
	Помешкання Павленко справляло враження не те що небагатого, а якогось убогого. Дмитро Іванович довго копався у своїй пам'яті, поки не витяг звідти це слово: «убоге». Таке враження створювалося не лише тому, що меблів обмаль — диван та невисока старенька «стінка», яка несміливо тіснилася навпроти вікон, навіть звичайного стола і стільців не було. Відчуття убогості надавали запрані фіранки на вікнах, вичовганий паркет, що тільки по кутках кімнати зберіг сліди мастики, невеличкий старий чорно-білий телевізор «Весна». Здавалося, і застояне повітря у непровітреній кімнаті пахло бідністю.
	І перша кімната, і друга, що виднілась через напіввідчинені двері, були видовжені і тому, незважаючи на те, що їх не захаращували меблі, як квартиру Журавля, здавалися дуже маленькими і незатишними.
	Незабаром Варвара Олексіївна повернулася у кімнату. Коваль посадовив її на диван і сів поруч.
	Жінка відповідала на його запитання дуже неохоче і коротко. Слова вимовляла повільно, зупиняючись. Здавалося, раніше, ніж вимовити будь-яке з них, вона перевіряла його подумки, переконувалася, що його слід проказати, і тільки тоді вимовляла, немов прочитувала вголос записане. Це було схоже на те, як діє людина, яка погано знає чужу мову, що нею змушена користуватися або чомусь непевна в собі...
	Вкрай пригнічена, вона раз у раз починала плакати і намагалася якомога швидше покінчити з неприємною для неї, невчасною розмовою.
	Розуміючи її стан, Коваль почав розпитувати про речі, далекі від трагічної події. Довідавшись, що Варвара Олексіївна працює бухгалтером у тресті зелених насаджень, він поцікавився, чим вони займаються взимку, чи задоволена вона своєю роботою і поволі, обережно перейшов на запитання про її чоловіка та сусідів по дому.
	Усією своєю поведінкою полковник намагався підкреслити, що розпитує більше для проформи, з службового обов'язку. Мовляв, справа нескладна, житейська і загибель Антона Журавля, їхнього сусіди, одна з пригод, які, на жаль, ще трапляються в житті і відбуваються здебільшого не із чиєїсь злої волі, а через які-небудь несприятливі, трагічні обставини.
	І ось, мовляв, тепер йому доводиться морочитися тут, розпитувати Варвару Олексіївну, забираючи і у неї, і у себе час.
	Коваль, здавалося, і слухав жінку не дуже уважно, як кажуть, краєм вуха, іноді перепитував, хоч, крім «так» і «ні», Варвара Олексіївна небагато вимовила, і знову роздивлявся кімнату, немов стара «стіночка» та вилинялі фіранки на вікнах цікавили його більше, ніж її відповіді.
	Виявилося, що чоловік Варвари Олексіївни — Вячеслав Адамович Павленко — був не тільки сусідою, а й колегою загиблого. Разом працювали в одному й тому ж науково-дослідному інституті молодшими науковцями.
	Дмитро Іванович багато чого ще не розумів у трагедії, яка сталася, не знав, з ким доведеться зустрічатися, що за люди вторглися у коло його службових обов'язків і долею яких він мусить тепер цікавитися. Поки що не уявляв собі середовища, в якому жив Антон Журавель, а мусив не просто уявити собі світ цього білявого молодика, що розпрощався з життям, уявити в загальних рисах, але довідатися про нього і його оточення все до найменших подробиць, які у жодних документах не зафіксовані.
	Тому зараз, волею випадку починаючи першу розмову не з найближчою, як виявилось, людиною до Журавля — його співробітником Вячеславом Павленком, а з його дружиною, полковник міг ставити питання тільки загального характеру, ще не уявляючи, що найбільше буде його цікавити. Він немов блукав у темряві, не маючи чим розігнати її і сподіваючись лише на випадковий промінець, який раптом зблисне у мороці.
	Тупання ніг пробивалося і в квартиру Павленків, і це дратувало Коваля. Він глянув угору і спитав Варвару Олексіївну:
	— І часто отак? Серед білого дня. Хто там живе?
	— Дівчисько одне. Ученицею у перукарні. Коли не на зміні, відразу до магнітофона. І компанію збирає відповідну. Голова розламується від них...
	Ненастирлива манера розмови Коваля, здавалося, заспокоїла жінку, і вона почала відповідати уже не односкладово і недоброзичливо, як напочатку. Погляд її очей хоч і зберігав іще настороженість, але був уже ніби не такий відчужений і злий.
	Вона відмовилася б від будь-якої бесіди з цією неприємною їй людиною, з холодними, як їй здавалося, очима. Але полковник ніби між іншим сказав, що зайшов тому, що не хотів викликати її до міліції заради кількох деталей, які його цікавлять, і Варвара Олексіївна погодилась, що так, звичайно, краще.
	Допомагаючи жінці навідними запитаннями, Дмитро Іванович все-таки дещо довідався про цей кооперативний будинок та про сусідів покійного Журавля.
	Про одного з них, про старого інваліда Анатолія Трохимовича Коляду, який нещодавно поховав дружину, Коваль, правда, вже знав із слів дільничного інспектора і складеного ним протоколу.
	Вранці увагу Коляди привернула незвична поведінка собаки, колись підібраного на вулиці з перебитою лапою і залишеного у нього в квартирі. Пес, названий Лапою, тепер складав усе товариство самотнього пенсіонера. Цієї ночі Лапа спав неспокійно, на світанку розбудив Анатолія Трохимовича і, як здалося господареві, просився надвір. Але дідусеві не дуже хотілося виходити удосвіта на мороз, тим більше що звечора, перед сном, він, як завжди, виводив Лапу і той побігав досхочу.
	Коли зовсім розвиднилося, Лапі, певно, припекло, і він уже скімлив під дверима, і почав гавкати.
	Зрештою, Анатолій Трохимович, гримаючи на собаку, зліз із ліжка, одягся і відчинив двері. Лапа вибіг у коридор, але ні до ліфта, ні сходами не побіг, а озирнувся на господаря, немов запрошуючи прямувати за ним, а потім накинувся на двері квартири Журавля.
	Анатолій Трохимович, наблизившись до дверей сусіди, і сам відчув неприємний запах. Йому згадалося, як минулого року Лапа так само гавкав, коли у них на кухні просочився газ з несправної плити, і постукав у двері.
	Журавель не відгукнувся. Лапа не втихомирювався. Коляда постукав дужче. Сусіда не вийшов.
	Тоді старий забрав собаку, повернувся до своєї квартири і подзвонив по телефону до аварійної «Київгазу». Газівники, приїхавши, виявили, що з квартири йде газ. Вони й викликали міліцію.
	Зараз Варвара Олексіївна зауважила, що Коляда після смерті дружини став дуже дивним. Старий відмовлявся від будь-якої допомоги, цурався людей, бесідував тільки із своїм Лапою, як з людиною. Із шофером та його дружиною, котрі, відправивши дітей у село, завербувалися на Північ, Варвара Олексіївна по-сусідськи дружила, хоч дружба ця обмежувалася незначними взаємними послугами. З новими, тимчасовими, мешканцями трикімнатної квартири, армійським офіцером та його дружиною, вони з чоловіком, Вячеславом Адамовичем, тільки здоровкалися. Інша річ — Антон Журавель!
	— Мій Слава, — усе ще ковтаючи сльози, говорила Павленко, — частенько засиджувався у нього, їм інституту не вистачало. І додому прийдуть — ніяк не розлучаться...
	— Так, так, — підтакував полковник. — Значить, і вдома разом. І про що ж вони бесідували?
	— Журавель до нас рідко заходив. Усе більше Вячеслав до нього. Так що розмов їхніх не чула. Та, звичайно, про що ж?! Про свої справи, про науку, про інститут...
	Жінка замовкла. Потім, відповідаючи на запитання Коваля, сказала, що чоловік у відрядження ніби й не збирався. Уранці, як завжди, поїхав до інституту. Але раптом подзвонив їй на роботу і повідомив, що негайно посилають у Вірменію. Не взяв навіть валізки з білизною та іншими необхідними речами.
	— Він іще не знає, що Антона Івановича уже немає на світі, — зітхнула Варвара Олексіївна, сумно похитавши головою. — Приїде, а тут таке... Удар який для нього! Як і переживе, не знаю, — знову зітхнула вона.
	Парубоцького життя Журавля, до якого «вічно швендяли дівки», Варвара Олексіївна не схвалювала. Не подобались їй чаркування, на які сусіда кликав і її чоловіка. Але терпіла. Тому що спритник Журавель допомагав Вячеславу у науковій роботі. Витираючи сльози, жінка призналася, що тепер її Славику важче буде написати кандидатську, і, здавалося, від цієї думки їй стало гірше, і вона уже не зітхала, а боролася з гикавкою, що напала на неї.
	— Виходить, ви підтримували чоловічу дружбу?
	— Правду сказати, не зовсім. Боялася, що й мій привчиться пити... Але, господь помилував, не спився... Добре, що я тут, поряд... А щодо жінок... — відповідаючи на німе запитання полковника, знизала плечима співбесідниця, — я була спокійна. Він у мене однолюб... Іншим разом дорікала Антону Івановичу за гулянки, але не пускати до нього Славу було незручно. Мій хоч і головатий, та, на жаль, вкрай тихий, пробитися сам не може. Та й, крім усього, їм потрібно було спілкуватися. Над одними й тими ж темами працювали... А покійний, — Варвара Олексіївна зупинилася, немов тільки зараз знову згадала, що Журавель загинув, зайшлася кашлем і потяглася за носовою хустинкою, — пробивний хлопець був, земля йому пухом. В інституті його цінували. Чого ж це я буду розводити їх у різні боки! Та й не вийшло б це у мене.
	Павленко не розпитувала полковника про подробиці смерті сусіда, мовби їй досить того, що довідалася біля під'їзду. Це спочатку здивувало Коваля, але потім він вирішив, що у Варвари Олексіївни, як це могло бути у кожної жінки, страх перед тяжкими подробицями переміг природну цікавість.
	— А Вячеслав Адамович як ставився до свого колеги?
	— Душі в ньому не чув! Іноді, правда, скаржився, що ось придумає що-небудь, розповість Антонові, той спочатку поглузує, а потім, дивись, і сам вчепиться за ідею і пішов-поїхав по інституту продавати. Ну, не продавати, пробачте, пропагувати... Але вже як свою ідею. І всі, як кажуть, пироги Журавлю, — зітхнула жінка. — Кривдно. Мій макуха переживає, але соромиться зауважити приятелеві. Каже: «Незручно, я ж це так, у загальних рисах, а він уточнив, та й свого дечого докинув, дещо змінив...» Якось через це між ними чорний кіт пробіг... Але незабаром усе стало на своє місце.
	Наукове середовище було для Коваля новим, і він хотів докладніше з ним познайомитися. Звісно, Варвара Олексіївна не належала до нього, не могла бути джерелом такого вивчення. Але все ж таки, думалося Дмитру Івановичу, праця чоловіка, його інтереси так чи інакше обговорювалися у сім'ї, дечим Павленко ділився з дружиною, про якісь інститутські події розповідав.
	— Над чим зараз працює ваш чоловік? Я гадаю, секретів від вас не мав.
	— Не дуже ділився. На початку року, пригадую, якось прийшов увечері у доброму настрої, обійняв мене і вигукнув: «Еврика!» Виявляється, він щось придумав, я не зрозуміла, якийсь новий спосіб шліфовки металу. Я у техніці не дуже розбираюся... Та й Слава про це більше не згадував... Певно, не захопило його. А коли пізніше поцікавилася, сказав: «Відчепись!» Він потім іще щось винаходив... А чим конкретно зараз зайнятий, не скажу, не знаю...
	— А Журавель?
	— Навіть не уявляю. Знаю тільки, що обоє вони машинобудівники, фахівці по обробці металів. Тобто вже не обоє, — схаменулася жінка. — Який жах, який жах! Подумати тільки! — Вона заплющила очі і струсонула головою, немов відганяючи якусь примару.
	Варварі Олексіївні стало недобре, її нудило, немов пливла на кораблі бурхливим морем, то поринаючи в безодню, то вилітаючи на гребінь хвилі. Перед її очима справді раз у раз з'являлися знайомі картини, і тоді огрядний чоловік, що сидів поруч, немов розчинявся у їхньому примарному світлі, і поки він знову виринав, наче з морського туману, вона встигала побачити свого чоловіка, почути його несміливий, немов провинний голос. Дітей вони не мали, і у неї до свого Славика було материнське почуття, як до малої, беззахисної дитини.
	Цього року з чоловіком щось сталося, їй здалося, що він зазнав якоїсь серйозної невдачі, переживає її і, зламавшись, замкнувся в собі. І задушними літніми ночами, коли вони лежали врозкидь на спільній постелі, і у ці зимові ночі, коли у спальні ставало холодно і Вячеслав у сні безпорадно притискався до її теплих грудей (він спав неспокійно, здригаючись і бурмочучи щось нерозбірливе) — і тоді щемливе почуття жалю до чоловіка охоплювало її.
	Останнім часом усе частіше Вячеслав підхоплювався серед ночі, сідав на ліжку і, не вмикаючи нічника, довго зглядався в темний квадрат вікна. Вона теж прокидалася, немов зв'язана з ним ниткою, питала: «Що з тобою?» — і, не дочекавшись відповіді, цілувала, умовляла спробувати заснути.
	Він був мовчун. Але іноді у такі хвилини його охоплювала відвертість. Тоді проривалися скарги на долю, на те, що він — невдаха, що і в інституті з ним не рахуються, як належить, і перспектив у нього немає. І тоді вона заспокоювала його як могла, радила не впадати у відчай, переконувала, що у нього є талант, але треба бути сміливішим, наполегливішим, спритнішим, як, до прикладу, їхній сусіда Антон Журавель.
	Але чоловік лише зітхав у відповідь і зізнавався, що до Антона йому далеко: той може будь-яку думку так прикрасити і розмалювати, що йому, Вячеславу, навіть самому не віриться, нібито спочатку це була його ідея, а не самого Антона.
	Зрештою, виговорившись, звільнивши душу, чоловік швидко засинав, а вона ще довго лежала біля нього з розплющеними очима, і гіркий біль стискав її серце. Була готова битися за його долю, захистити від кривдників, від зрадливостей життя, допомогти за будь-яку ціну, але не знала, як це зробити...
	На свій подив зараз, під час розмови з полковником, Варвара Олексіївна виявила, що почуття жалю до чоловіка раптом десь зникло. Вона згадала про Вячеслава Адамовича навіть з якоюсь прикрістю і неприязню. Його скарги, духовна неміч, непростима для мужчини, що часом змушувала її брати на себе непосильний тягар, раптом обурили і вжахнули її. Стільки років жити разом, любити, вірити в нього, в його зорю, сподіватися знайти з ним яскраве, гідне життя! Адже їй, як кожній жінці, так хотілося мати поруч міцне плече чоловіка, на яке можна обіпертися!.. А що вийшло?! Ось і тепер він несподівано поїхав у відрядження, залишивши її сам на сам з міліціонером, який справляє на неї тяжке враження.
	На образ Вячеслава напластовувалися спогади про Журавля — ось той іде їй назустріч, ось стоїть поруч її чоловіка, ось лежить на тахті у своїй квартирі...
	— Журавель встигав іще й чоботарювати. — Немов здалеку почула вона голос Коваля. — Багато до нього замовниць ходило?
	Вона розплющила очі і зустрілася з пильним поглядом полковника міліції.
	— Еге ж, він шив. По-моєму, не багато. Вячеслав казав, тільки своїм приятелькам. Якось бачила у нього чарівні черевички, обіцяв і мені, але так і не зібрався... — додала жінка. — Та бог з ними, з черевичками!..
	— Ви знаєте кого-небудь з його замовниць?
	— Не дуже, — мовила, подумавши, Варвара Олексіївна. — Кравчиня одна до нього частенько навідувалася, а здебільшого так: прибігали — утікали. Мені не було діла їх вистежувати... Але найчастіше Слава розповідав про друкарку з інституту Ніну. Взагалі, чоловік не схвалював такий калейдоскоп приятельок, який був у сусіда. Прийде, бувало, від нього і обурюється, мовляв, чортзна-що витворяє Антон! І бабоньок тих не дуже поважав. Хіба що друкарку жалів. Дуже, казав, славна і дуже нещасна. До всіх нещасть треба було їй ще в Антона закохатися... А він тільки голову морочив... Я її частенько зустрічала, досить-таки гарненька...
	У відповідь на запитання полковника: «Чи не знає вона, хто вчора гостював у Журавля?» — Варвара Олексіївна мовчки схопилася за голову. Посилаючись на нестерпний біль, вона підвелася з дивана і сказала, що більше не може розмовляти. Коваль бачив, як на її обличчі виступили червоні плями, зрозумів її стан і погодився продовжити бесіду іншим разом. Деяку початкову інформацію від неї він все ж зумів одержати...
	Коли б його спитали, яке враження справила на нього Варвара Олексіївна, він сказав би, що жінка вразлива, під час розмови була вкрай пригніченою, хоч і намагалася цього не показувати. Але коли їй це не вдавалося, вона здригалася, з жахом поглядала на двері, мовби звідти ось-ось могло з'явитися щось страшне.
	Це й не дивно: про смерть серед щоденної метушні люди не думають, але якщо вона з'являється і входить, нехай навіть не у твої двері, а до сусіди, то все одно кидає чорну тінь на все навколо, приголомшує, і від усвідомлення, що вона незримо є всюди, і навколо тебе, поруч тебе, не відразу вдається звільнитися.

		3

	Проводжаючи полковника, Варвара Олексіївна виглянула на сходову площадку. Коваль помітив, як раптом спалахнули її очі.
	— Ось одна, — пробурмотіла Павленко. — Оця сама Ніна.
	Дмитро Іванович побачив худорляву жінку у пальті з дешевим штучним комірцем, яка вийшла з ліфта. Варвара Олексіївна, очевидно, не бажаючи зустрічатися з нею, буркнула полковникові: «До побачення» і прикрила за ним двері. Але Дмитро Іванович був переконаний, що вона залишилася стояти по той бік дверей і прислухається до того, що відбувається на сходовій площадці.
	Молода жінка підвела погляд на незнайому людину і розгублено зупинилася. Ліфт тим часом, загудівши, пішов.
	Коваль, удаючи, що не звертає на жінку уваги, не став викликати ліфт, почав спускатися по сходах. Побачивши, що чоловік пішов собі, Ніна наблизилася до квартири Журавля і натиснула на дзвоник.
	Цієї миті Коваль, немов щось згадавши, став повертатися. Жінка обернулася, потім погляд її забігав по дверях, які все не відчинялися. Вона вдруге потяглася до кнопки дзвінка і, раптом помітивши, що двері опечатані, злякано завмерла.
	— Полковник міліції Коваль, — відрекомендувався Дмитро Іванович. — Ви до кого?
	Правець, який охопив жінку, не відразу відпустив її, хоч відповідь на запитання полковника і так була ясною. Нарешті вона знайшла в собі сили.
	— Наш Антон Іванович Журавель... — показала на папку, яку тримала у руках, намагаючись розкрити її зляканими пальцями. — Його робота... Я — друкарка з інституту, А що сталося?
	Все це вона вимовила розгублено, мало не пошепки, не дивлячись на Коваля, і легенький рум'янець набіг на її молоде, приємне обличчя. Та й спитала вона так обережно, немов не була певна, чи має право на це, і не чекала відповіді.
	— Ваш співробітник Антон Іванович Журавель цієї ночі загинув, — сказав Коваль.
	— Що-о? — здавалося, не почула жінка. — Загинув? Ви сказали: «помер»? Як це?! Що ви таке говорите?!
	Вмить зробившись білою, як сніг, принесений на її чобітках, заплющившись, не намагаючись притримати поліетиленову папку, що вислизала з рук, вона застогнала і зіперлася на стінку. — Не може бути! Чому? Як?
	Побоюючись, що жінка впаде, Коваль приготувався підхопити її, але вона сама зібралася з силами і, тяжко зітхнувши, розплющила очі. її світлі, трохи подовжені, мигдалевидні очі стали якимись дивними, зовсім безбарвними. Вона втупилася цими порожніми очима в полковника, потім чомусь кивнула, ніби примирившись зі страшною новиною, механічно взяла з рук Коваля підняту ним папку і з кам'яним обличчям відійшла від дверей, прямуючи вниз.
	— Зачекайте, — зупинив її Коваль. — Як ваше прізвище?
	— Барвінок.
	— Ніна?
	Вона кивнула.
	— З інституту машинобудування?
	— Так. Науково-дослідного.
	Жінка злякано обернулася на опечатані двері, немов звідти могла виповзти смерть, і раптом залилася слізьми.
	— Боже мій, боже мій, Антон, Антон Іванович, — повторювала вона, вчепившись руками за поруччя сходів. Зусиллям волі, намагаючись стримати сльози, які так і котилися з її очей, ковтаючи ці сльози, спитала:
	— Де ж він?
	Коваль знизав плечима:
	— У морзі...
	— Так, так, — погодилася жінка. — Я розумію. Ох, боже мій! Як же це сталося? Коли? Чому? Хто його вбив?!
	Вона не тямила себе. Тупцювала на східцях, борсалася, немов не знаючи, на що зважитися: йти далі вниз чи повертатися на площадку.
	Полковник уважно стежив за нею.
	— Бажаєте щось сказати?
	— Ні, ні, що ви?! — В очах жінки з'явився осмислений вираз. — Я піду... Так, так, я піду, — сказала вона, не дочекавшись відповіді на своє запитання.
	— Гаразд, — погодився Коваль,, — ми з вами ще поговоримо.
	Друкарка, забувши про ліфт, повільно спускалася по сходах. Коли вона сховалася на нижньому прогоні, Дмитро Іванович почекав хвилину, а тоді поглянув крізь засклені рами сходів вниз на бульвар, що танув у бузковому зимовому світлі. Йому ще раз схотілося побачити Ніну. Вона довго не з'являлася у полі його зору, а коли нарешті полковник побачив її маленьку, немов зігнуту від удару постать, ледве упізнав у ній ту високу молоду жінку, з якою щойно розмовляв на сходах.
	Дмитро Іванович обвів поглядом двері, що виходили на площадку, міркуючи, ким із сусідів Журавля насамперед треба буде зацікавитися оперативній групі.
	У цьому будинку, зведеному ще у ті часи, коли житлова кооперація на пісковій Русанівці тільки розгорталася, на кожному поверсі обох блоків було по чотири квартири: однокімнатна, дві двокімнатні і трикімнатна. Найкращою у проекті була одинарка, така, у якій жив Журавель: двадцятиметрова кімната з балконом, невелика, але затишна кухня. Двокімнатні були не набагато більші за площею і здавалися однією великою кімнатою, чомусь поділеною тоненькою перетинкою. І, нарешті, трикімнатна являла собою так звану «розпашонку», де велика кімната, від якої в обидва боки відходили дві малесенькі, здавалася лише просторим холом перед спаленьками.
	Полковник уже знав із слів Варвари Олексіївни, що у другій двокімнатній живе дідок-пенсіонер, який рідко виходить з дому на своїх покалічених ногах і якому райвиконком уже багато років обіцяє надати квартиру на першому поверсі. А господарі трикімнатної завербувалися на Крайню Північ і, замкнувши в обох ванькирчиках свої речі, здали на три роки велику кімнату офіцеру з дружиною.
	Коваль подумав, що передусім варто ближче познайомитися із пенсіонером Колядою. Адже з його виклику газівників усе й почалося. Та й старі люди, як свідчить практика, найбільше спостережливі і уважні до життя інших людей.
	Проте сам Коваль зараз до Коляди не зайшов. Вирішивши доручити зібрати потрібні відомості по дому старшому лейтенанту Струцеві, Дмитро Іванович почав спускатися по сходах на бульвар, куди мала під'їхати машина.

		* * *

	Тим часом Ніна Барвінок, похитуючись, немов п'яна, часто зупиняючись, брела вистудженим бульваром. В голові у неї усе переплуталось. Вона ще не могла усвідомити тяжку новину. Адже вранці, тільки прибігла, захекавшись, в інститут, як завжди, запізнюючись, і плюхнулася на своє робоче місце, у маленькій кімнатці машбюро, як до неї підійшов Павленко і попросив швиденько надрукувати відрядження. Поки вона заповнювала бланк, Вячеслав Адамович переступав з ноги на ногу і раптом спитав, чи не тут у неї другий примірник праці Журавля і чи надрукувала вона закінчення.
	Ніна не відразу відповіла, бо Антон Іванович просив поки що нікому не показувати рукопис і не розповідати про нього. Поведінка Журавля цього разу була дивною: він ніколи не ховався із винаходом. Навпаки, навіть якщо відкриття чи винахід був незначним або не зовсім оригінальним, автор його галасував на весь інститут. Діяли так іноді і на початку роботи, коли хотіли «застовпити» заявку на відкриття і поспішали утвердити свій пріоритет. Втім, подумала вона, Вячеслава Адамовича ця заборона не стосується. Адже вчора Антон уже розповідав йому про свою розробку.
	— Ні, до кінця ще не надрукувала. Щойно прийшла. Але залишилося небагато. До обіду виберу часинку і закінчу, — відповідала вона. — А другий примірник є...
	— Дайте погляну, — попросив Павленко. — Мені Антон показував, але хочу ще раз глянути.
	Коли Ніна подала віддруковані сторінки, Павленко став швидко копатися в них. Руки у нього тремтіли, папка вислизнула, і аркуші віялом розсипалися по підлозі. Ніна кинулася збирати їх, а Вячеслав Адамович тим часом схопив на столику уже надруковане командировочне посвідчення і побіг до начальства підписувати. Більше цього дня вона його не бачила...
	Але що ж їй сказав цей полковник?! Щось безглузде! Антон помер?! Яка дурниця! Її любий білявий Антон, її журавлик з'явився зараз перед її очі живим, радісним, веселим, як завжди. Таким він був і вчора, коли принесла йому частину роботи. Чому ж сьогодні їй сказали, що він загинув? Помилка!
	Дурниця, дурниця, дурниця! І Павленко, від'їжджаючи у відрядження, нічого поганого не сказав.
	Адже він мав би знати, якщо, не дай бог... Та й коли ж могло таке статися?! Коли?! Учора увечері вони усі разом бачилися... Через хвилювання Ніна ніяк не могла второпати, коли це було — «вчора» і що таке «сьогодні». Усе переплуталося в голові... Ні, це брехня! — вирішила вона. Але такий статечний чоловік їй сказав. Навіщо це було йому? Чому? Може, просто заарештували бідолашного Антона. За що ж? Хіба що шиє чобітки?
	Павленко сьогодні був розгублений, неврівноважений. Але він такий завжди. Нервував, поспішав. Якийсь наче сам не свій. Певно, йому перепало від начальства, що завжди уникає відряджень. Та й взагалі цього Вячеслава Адамовича, цього: «Зрозумійте мене правильно», ніколи не зрозумієш! Але як він міг не сказати їй, якщо не дай бог!.. Пожалів її?
	Їй пригадалася розмова з Павленком кілька днів тому на цьому ж бульварі Давидова.
	...Вони йшли удвох уже затихаючим, огорненим присмерками бульваром. Ніна зосереджено дивилася собі під ноги, немов боялася спіткнутися об щось невидиме на ледь притоптаному снігом асфальті. Вона ступала своєю рівною, тихою ходою, не розгойдуючись, не поглядаючи на свого супутника. Худенька, висока, у легкому пальті, вона здавалася тополинкою, яка вийшла з шеренги високих, вкритих памороззю дерев, що застигли у зимовому повітрі вздовж бульвару, і рушила поруч людини.
	Павленко нервував. Він рухався підстрибом, то трохи відстаючи від супутниці, то вириваючись наперед, прагнучи заглянути їй в очі і переконатися, що вона його слухає.
	— Зрозумійте мене правильно, Ніночко, — поспішав виговорити своє Вячеслав Адамович, розуміючи, що час у нього обмежений: ще квартал — і покажуться Березняки, будинок, в якому живе друкарка і біля якого йому доведеться попрощатися. — Зрозумійте мене правильно, Ніночко. Я ваш друг!
	Ніна мовчала, сховавши підборіддя і носик у піднятий комірець пальта.
	— Я бажаю вам добра. Я вам дуже співчуваю. Знаю і про ваше нелегке життя. Все знаю. А людина ви прекрасна, мила, сердечна... гідна кращої долі. Якби ж вам хоч трішки пощастило в житті! І якби це від мене залежало! Я іноді готовий убити себе за те, що не можу принести вам щастя!
	— Що ви знаєте про моє життя? — вивільнила обличчя з комірця Ніна. — Моє життя — справа тільки моя, Вячеславе Адамовичу.
	— Так, так, звичайно, — поспішав погодитися Павленко. — Зрозумійте мене правильно. Я тільки хотів якось допомогти вам, ну, як це сказати, захистити вас...
	— Від чого?
	— Ну, — запнувся Павленко, — скажімо, від біди, яка може впасти на вашу голову.
	— Яка ще біда? — Жінка пильно глянула на співбесідника.
	— Ну, можливо, не зовсім так... просто попередити, щоб ви не обманювалися... Зрозумійте мене правильно, я не можу дивитися, як щиро ви віддані Антонові і якою невдячністю він сплачує. Мені тяжко про це говорити, але я ваш друг, Ніночко, справжній друг, я до вас з усією душею. Ви мені навіть нагадуєте Неточку Незванову з Достоєвського... Дивлюсь на вас і немов перечитую роман. Втім, ні, не перечитую... а бачу усе наглядно, бачу ваше нелегке майбутнє...
	— Що ж ви бачите? Яке майбутнє?
	— Антон гарний хлопець — красень, розумний, талановитий... Але ж він нічого не зробить для вас, сім'ю вашу зруйнує, а сам не одружиться. Я його добре знаю. Він людина пориву, хвилини, у запалі пообіцяв, а ви й повірили, понадіялись... І тепер на моїх очах повторюється вічна, як світ, історія...
	Павленкові, очевидно, усе важче було говорити, і він усе дужче запинався.
	— Зрозумійте мене правильно, — передихнувши, говорив далі, — я не можу таїти те, що знаю.
	— Антону Івановичу ви теж друг?
	— Бог свідок — друг, — притиснув руку до грудей Павленко, — і саме тому хочу вас попередити, щоб ви не плекали рожевих надій. Ви уже, здається, ладні піти з дому і розлучитися з чоловіком. Але куди ви підете? Та ще з дитиною... Йому поки що зручно з вами, як і з іншими до вас... Він, певно, взагалі ніколи не одружиться... Мені шкода вас обох...
	Ніна, незважаючи на холод, уповільнила крок і підвела голову. Страшний здогад гадюкою заповз їй в душу, але від нього змерзлій жінці стало жарко. Небо, досі рожевувато-сіре, набрало темного фіолетового відтінку, потемнів і сніг, і раптом і будинки, і небо здалися їй зовсім чорними, немов вона осліпла.
	Жінка зупинилася, затулила обличчя руками. Павленко підтримав її за лікоть.
	Ніна відвела його руку.
	— Це Антон доручив вам поговорити зі мною?
	— Рятуй боже, Антон нічого не знає, і, благаю вас, не переказуйте йому... Він непогана людина, це факт. Але серйозно ставитися до жінок не вміє, навіть до вас, ви це самі відчуваєте, — говорив далі Павленко. — І я думаю, він теж буде радий, коли вузол розв'яжеться.
	— Що ж ви пропонуєте, Вячеславе Адамовичу? — нарешті зібралася з думками Ніна, коли чорнота відступилася від неї. Підняла сумний погляд на співбесідника...
	Павленко закашлявся, та так, що не зав'язаний шворками триух мало не злетів з голови.
	— Та нічого, Ніно Василівно, — теж сумно відповів він. — На жаль, поки що нічого... Ви тільки зрозумійте мене правильно. Я не знайду слів, щоб усе сказати. Немає таких слів у мене. І в мові немає. У всій нашій великій мові. Не знайшли їх люди. Чи зрозумієте ви мене, якщо скажу, що в юності мене найбільше вразила одна книга під назвою «Неточка Незванова». Читаючи її, я плакав, як мала дитина, і давав собі слово: коли зустріну таку Неточку, зроблю її щасливою...
	Але час зараз інший, я зрозумів, що Неточки вже немає і бути не може... Мрія, з якою я жив багато років, потьмяніла, поблякла, розтала...
	Та ось раптом з'явилися ви... Ще до того, як вперше прийшли до Антона, ще на роботі, в інституті, я побачив вас... Далі — більше. Придивляючись до вас, усе дужче пізнавав свою Неточку Незванову... Але... — Павленко розвів руки, — ви з'явилися у моєму житті пізно... Як бог свят...
	— Мені холодно, Вячеславе Адамовичу, — перебила його Ніна. — До побачення, я побіжу.
	— Ні, ні, — схопив її за рукав пальта Павленко, — так не можна. Я надто довго носив це в собі, щоб не сказати вам все, до кінця, коли вже почав... Я вас не відпущу. Потерпіть. — Він поглянув на тоненькі нитяні рукавички жінки. — Давайте, я потру вам пальчики, щоб зашпори не зайшли.
	— Не треба! Ви пішли мене проводити, щоб наговорити на людину?
	Ніна припинила спроби Павленка узяти її руки у свої і збільшила крок.
	Вячеслав Адамович не відставав.
	— Так, саме для цього! Але не наговорити, а... Невже ви такі безжальні, Ніно?
	— Чого ж ви хочете від мене, Вячеславе Адамовичу?
	— Єдине. Щоб ви не надіялись на Антона, вас чекає тяжке розчарування... Зрозумійте мене правильно, я давно люблю вас, і мені нестерпно бачити, що Антон поводиться з вами, як з іграшкою... Мало того, що й дома чоловік знущається... У мене серце кров'ю обливається... Я, звичайно, живу, так би мовити, теж під ковпаком, — ви знаєте мою Варвару! — але заради вас, Ніно Василівно, я готовий... на...
	Він не встиг закінчити фразу.
	— Я люблю Антона, а не вас! — скрикнула жінка. — Не проводжайте далі, благаю вас! Не смійте!
	Вона кинулася до містка, що вів через протоку з Русанівки на Березняки. Ніна не те щоб була обурена (яка жінка буде обурюватися, коли їй освідчуються у коханні), але у неї з'явилося відчуття, що до неї доторкнулося щось мокре і слизьке...
	Повертаючись зараз у думках до ранкової зустрічі з Павленком в інституті, вона знову не могла зрозуміти, чому Вячеслав Адамович не сказав їй про трагедію з Антоном, якщо таке справді скоїлося. Не знав про це? Звісно, якщо біда сталася вранці, коли уже пішов з дому, міг би й не знати... Інакше він не тільки їй сказав би, а підняв би на ноги весь інститут, де Антона так любили... Але чому вона дозволяє собі думати про нього у минулому часі? Невже справді повірила, що загинув?! Та коли ж це могло трапитися?!
	Так, якби, не дай бог, скоїлася така біда, у жодне відрядження Вячеслав Адамович не поїхав би. Не поїхав би, поки не провів друга в останню путь.
	Та ні! Все це неправда. Неправда, неправда, неправда!
	Думки в голові у Ніни ще дужче переплуталися. Жінка зупинилася. Зробила кілька кроків назад, до будинку Журавля. Потім знову зупинилася розгублено: полковник уже, певно, пішов.
	Справді, Коваль був на вулиці і прямував до «Волги», яка під'їхала.
	Так, так! Вона має ще раз спитати, чи не помилився цей полковник, може, це не Антон загинув, а хтось інший з цього дому.
	Ніна пішла швидко, побігла, пробувала закричати, щоб притягти увагу полковника. Аякже, вона спитає, кому ж віддати у такому разі кінець роботи.
	Ніна запізнилася. Полковник уже сів у машину, яка відразу рвонула з місця.
	Жінка гірко дивилася услід. Застиглі, голі, вкриті лише білим інеєм тополі, що виладналися рівними шеренгами, крокуючи уздовж бульвару вдалину, раптом здалися їй високими людськими кістяками, і вона здригнулася. Тим часом «Волга» під'їхала до каналу і, м'яко повернувши на вулицю Ентузіастів, зникла з очей.
	Ніна відчула, який лютий мороз надворі, як кусає її ніс, щоки, на яких замерзли сльози, як холод проймає крізь благеньке пальто до кісток і зашпори заходять у пальці. Але, незважаючи на холод, вона побрела по бульвару повільно, не маючи снаги прискорити крок. Слава богу, її будинок був не так уже й далеко...

		4

	Цей старий високий будинок у центрі міста, на вулиці Леніна, був добре знаний Ковалю. Якщо йти до нього від Пушкінської, по дорозі буде зоомагазин, великі прозорі вітрини якого притягували увагу опудалами дикого кабана, лані, птахів, що сиділи на жердках. Обабіч були царства мистецтва і ласощів: салон художніх виробів, що виставляв гарні роботи народних майстрів, вишивки, картини, і цукеркова крамниця, яка щочетверга збирала у дворі любителів фірмових тортів «Київський».
	Дмитро Іванович свого часу вивчав цей район. Трохи вище по вулиці, не доходячи до готелю «Інтурист», стояв колись невеличкий затишний будиночок з ювелірною крамницею, у якій, як йому пам'яталось зі справи про отруєння Заліщука, купувала подарунки сестрі гостя з Англії Кетрін Томсон. Тепер на цьому місці громадився багатоповерховий будинок якогось проектного інституту, що повністю знищив привабливість куточка.
	Полковник штовхнув важкі двері парадного і сходами спустився у напівпідвал до ліфта. Старий, певно, ще з дореволюційних часів, але ще міцний відкритий ліфт опускався нижче входу. З його нижньої площадки ще далі вниз сходовий прогін вів до якихось заплутаних підвалів, в амфіладу низьких, склепистих, без вікон помешкань, в яких валялися обрізки труб і різне сміття.
	Коли Дмитро Іванович вперше потрапив до цього будинку, він зрозумів, що глибокий розгалужений підвал є зручним місцем для збіговиськ п'яничок та інших осіб, які не люблять з'являтися на вулиці вдень. І людину, пограбовану біля ліфта, неважко скинути вниз.
	Скільки тоді довелося повоювати з житлоуправлінням, щоб на вхід до підвалу було наварено металеві грати і щоб вони замикалися на ключ.
	Зараз, опускаючись до ліфта, полковник із задоволенням відзначив, що грати були замкнені і крізь них видно, що в освітленому електричною лампочкою помешканні прибрано.
	Але не цим підвалом і гратами запам'ятався Ковалю старий будинок. Спогади, нанизуючись один за одним, витягуючись з глибин пам'яті, відновили давню історію, відкладену в архів справу, яка залишила у нього почуття незадоволення.
	Декілька років тому в цьому будинку, де жило багато музикантів та акторів, сталася трагічна подія. У ванній своєї квартири, на сьомому поверсі, захлинулася водою молода жінка. «Швидка допомога», викликана по телефону переляканим чоловіком, повернути її до життя не змогла.
	Потім надійшла черга карного розшуку і прокуратури. Судово-медична експертиза встановила, що причиною смерті був крововилив у легенях. Слідів насильства, зовнішніх уражень на тілі не виявили.
	В розмовах із сусідами Коваль познайомився тоді з подробицями життя померлої. Це була акторка на ім'я Адель, улюблениця театралів, яка прожила півтора десятка літ із своїм чоловіком, професором одного з київських інститутів. Незважаючи на те, що чоловік був набагато старіший, подружжя, як свідчили сусіди і знайомі, жили душа в душу. Дім був повна чаша, і щастю цієї сім'ї всі навколо по-доброму заздрили. Але ось прийшла біда: професор несподівано помер.
	Через деякий час після трауру Адель, повернувшись у театр, гастролювала на півдні. Там вона познайомилася з палким прихильником її таланту, молодшим за неї на багато років, запросила його у гості до Києва і незабаром вийшла за нього заміж. З цим чоловіком Адель прожила декілька років так само щасливо, як і з першим. Молодий чоловік піклувався про неї, не забував вечорами зустрічати біля театру з квітами, і сусіди бачили, як він, проводжаючи дружину до ліфта або спускаючись з нею до парадного, не соромлячись людей, ніжно цілував її.
	І раптом... Адель потонула у власній ванні. Оскільки ніяких інших версій не було, прокуратура визнала трагедію нещасним випадком і справу закрила. Коваль змушений був з цим погодитися, хоч сумніви з приводу такого висновку у нього залишилися.
	Тепер, йдучи у цей будинок до якоїсь Килини Христофорової, що її телефон знайшов у червоному записнику Журавля, Дмитро Іванович подумав, що не завадило б поцікавитися дальшою долею колишнього чоловіка Аделі.
	Старий ліфт, покректуючи, повільно підняв полковника на восьмий поверх.
	Вибравши з кількох різної форми і кольору кнопок на дверях, що залишилися від численних в минулому сусідів, ту, ближче до якої був наклеєний папірець «Христофорова К.С.», Коваль подзвонив.
	Після другого тривалого дзвінка з глибини квартири долетіли кроки, і жіночий голос за дверима спитав:
	— Хто там?
	Коваль відповів, проте двері не поспішали відчинитися, і полковник з посмішкою подумав, як погано жити без великого винаходу людського розуму — двірного вічка, за допомогою якого можна переконатися, хто стоїть по той бік.
	Нарешті масивні двері рипнули, і в отворі з'явилася стара жінка, яка, однак, не випускала з рук металевого ланцюжка. Вона глянула на відвідувача і промовила:
	— Христофорової вдома немає. — І раптом, упізнавши Коваля, здивувалася і, потеплівши поглядом, додала: — Сам товариш Коваль?
	— Він і є, — посміхнувся полковник, в свою чергу згадавши жінку, яка, здавалося, знала все, що відбувається у кожній квартирі цього колись перенаселеного будинку і яка свого часу багато розповідала про життя Адель, хоч жила з нею на різних поверхах. — Та і я вас упізнав, — продовжив Коваль, намагаючись згадати, як звуть цю жінку.
	— Ласкаво просимо, — ширше відчинила стара двері, поправляючи водночас на собі теплу в'язану хустку. — Тільки у нас вроді ніяких подій немає. Усе спокійно. Люди живуть хороші, давні пожильці, відставники та пенсіонери. Молодші одержали квартири і переїхали, а новеньких не поселяють.
	— Нічого такого, — заспокоїв її Коваль, ступаючи в довгий коридор, з одного боку якого підряд йшло четверо дверей. — Мені потрібна тільки Христофорова.
	— Так, так, — поспішила погодитися жінка. — То ви до неї? Зрозуміло. — Що саме «зрозуміло», ні стара, ні Коваль не могли б пояснити. — А її нема вдома. Вона частенько роз'їжджає. Фігаро — тут, Фігаро — там. Найбільше в Одесу... Але цього разу до Львова збиралася. Та заходьте, будь ласка, чого це ми у коридорі застряли! Не смію запитувати, яка справа до неї... Можливо, я чимось можу допомогти?.. Звичайно, міліція без потреби не ходить.
	— Надовго вона поїхала?
	— Певно, ненадовго. Як в Одесу, то звичайно на два-три дні, часом на тиждень. Там у неї донька в інституті вчиться... А у Львів на скільки — не знаю.
	— Я їй повістку випишу. Як приїде — відразу передасте.
	— Неодмінно! Я ж тепер на пенсії, весь час удома. Коли ви були у нас минулого разу (скільки літ, а неначе вчора!), я тоді ще працювала...
	Коваль пам'ятав, як енергійна, балакуча жінка намагалася допомогти йому розібратися з трагічними подіями в їхньому домі.
	— Здається, — раптом додала вона, — вас поздоровити можна, ви тоді, пригадую, підполковником були. Так, дасть бог, і до генерала дослужитесь.
	— Навряд, — посміхнувся Коваль. — Бог не дасть. У мене з ним складні взаємини... Та й пора вже про відпочинок думати... Недалеко й до шістдесяти...
	— Ех, роки, роки, — скрушно похитала головою стара, відчиняючи перед Ковалем двері в свою кімнату. — Я не питаю про Келю, — повторила вона, хоч цікавість розпирала її. — Сідайте, будь ласка, у хаті, — запропонувала полковникові стілець. — Мене це не обходить... Але, скажу вам, жінка вона порядна, трудівниця... Я в людях розбираюся... Не те що мій другий сусіда, хлопець наче й освічений, але шалений якийсь. Зараз поїхав у відпустку, і так тихо стало у хаті, що я теж відпочиваю.
	У цьому старому будинку колись великі чотирикімнатні квартири з просторою кухнею та так званими «чорними сходами» після війни були відгороджені, у кожній кімнаті з'явилися свої двері у коридор і окремий господар. Це дало можливість поселити в одній квартирі кілька сімей.
	Як довідався Коваль, Христофорова спочатку жила в одній кімнаті, але згодом, коли з сусідньої виїхала жителька, зуміла приєднати й другу. Тепер в усій цій великій квартирі жило троє: кравчиня, молодий зубний лікар і стара жінка, яка зараз сиділа навпроти полковника і розповідала йому новини їхнього дому.
	Коваль і далі напружував пам'ять, пригадуючи ім'я та по батькові співбесідниці. Про себе він називав її «бабунею», хоч це було не зовсім справедливо тому, що вона не за віком була бадьора і енергійна.
	Склероз, склероз! Останнім часом Дмитро Іванович з усе більшою тривогою помічав у себе ознаки років, що наближалися. Задишка під час бігу на тренуваннях, втома у колись залізних м'язах не так лякали його, як випадки, коли не міг пригадати потрібну цифру, ім'я людини або що-небудь іще. Він вважав, що чіпка пам'ять, яка допомагає народженню асоціацій, логічній побудові думки для сищика важливіша, ніж міцні біцепси. Він став пити потай від Ружени йодні препарати, що зміцнюють пам'ять, брав грубезну телефонну книгу і, тренуючи пам'ять, запам'ятовував десятки номерів, як школяр, заучував уривки з художніх творів, хоч і не був переконаний, що це допоможе.
	Незрозуміле, в якому зв'язку він згадав зараз свою Наталку, яка на шкільних вечорах декламувала вірші, викликаючи у нього гордість. Доля доньки завжди хвилювала його. Звичайно, Наталка не пересиділа ще, але якщо й далі буде так згорда дивитися на хлопців, то ризикує залишитися старою дівкою. І раптом Коваль злякався: «А може, я всього не знаю про її життя, останнім часом вона якось замкнулася в собі. Батьки про дорослих дітей, так само, як чоловіки про жінок, про все довідуються останніми».
	Згадуючи свої особисті проблеми, Дмитро Іванович, проте, не забував справи, яка привела його до цього будинку. За професійною звичкою, досвідченим вухом він механічно, опускаючи зайві подробиці, виловлював з базікання старої відомості, які його цікавили.
	— А крім замовниць, — питав Коваль, — хто до неї ходить? Молоді люди бувають?
	— Рідко. Як звати — не знаю, чула, Келя називала якогось «паном». Дуже здивувалася — «Пан!» Але й таке прізвище може бути, хіба не так?
	Полковник тепер не шкодував, що засидівся у балакучої жінки. Слово «пан» було записане у червоній книжці Антона Журавля.
	— Цілком може бути, — погодився Коваль. — А що ви про нього іще знаєте, про того «пана»?
	— Та більше нічого, — похитала головою співбесідниця. — Бачила його раз або двічі.
	— Який він із себе? Білявий, високий? — Дмитро Іванович подумав, може, це сам Журавель приходив.
	— Високий, але не білявий. Навпаки — чорнявий. Я його не дуже роздивлялася. У коридорі при нашій лампочці навряд що побачиш... Хіба коли двері на площадку відчиниш. Я йому тільки одного разу відчиняла...
	Коваль згідливо кивнув. Ще під час минулих відвідин цього будинку він звернув увагу, що на просторих площадках горішніх поверхів світліше, ніж внизу. Згори, крізь великий скляний ліхтар, що замінював частину даху у цьому нестандартної побудови будинку, падало денне світло.
	— Одне слово, — закінчила стара, — звичайний молодий чоловік.
	Жінка, очевидно, говорила правду, і Коваль задовольнився її відповіддю. Так, цей «пан», як і інші відвідувачі Христофорової, та й сама кравчиня, навряд чи могли стати «ниточкою» до подій у домі Журавля.
	— Ну, а той, колишній пожилець, — Коваль кивком показав угору, — той, у якого дружина-акторка потонула у ванні, — поцікавився між іншим полковник. — Як він? До Христофорової не заходить?
	— Та ні! — вигукнула жінка. — Він зник. Хіба ви не знаєте?.. Приблизно через півроку зібрав речі (у бідолашної Аделі добра було багато), дещо продав, квартиру здав і десь поїхав. Начебто на Північ. Ох, товаришу полковник! Нечиста була справа. Й досі душа болить, як згадаю. Аделічку шкода. Яка красуня була! А лагідна, сердечна!.. Він мені відразу не сподобався, цей її молодик, хоч мало стикалася, все ж таки різні поверхи. Дуже вже він на очах у людей любов показував. Так упадав коло неї, так увивався, як пташка навколо гніздечка. А ваша міліція не розібралася, сама потонула Аделічка чи він утопив.
	Коваль зітхнув. Люди рідко помиляються у своїх здогадах, хоч пояснити їх, а тим більше довести, не можуть. Та й не тільки сусіди, які спостерігали життя цієї пари, але й він тоді не залишав підозри щодо чоловіка Аделі. Але обвинувачувати без доказів — це ще гірше, ніж прогавити винуватого.
	Дмитрові Івановичу не пощастило цього дня зустрітися з Христофоровою, але він усе ж був задоволений, що відвідав старий будинок.

		5

	Жінка увійшла до кабінету Коваля навально. Так само поривчасто ще з порога привіталася і, упевненим кроком підступивши до столу, твердо поклала на нього повістку і паспорт.
	Полковник, ще не піднявши голови, з чітких кроків визначив, що відвідувачка — особа упевнена в собі, якими, звичайно, бувають люди, переконані, що успіх у житті їм визначено наперед і фортуна ніколи не змінить свого доброзичливого ставлення.
	Коваль не помилився. Перед ним стояла жінка років тридцяти п'яти, одягнена в елегантне зимове пальто з вузеньким норковим комірцем, з такою ж темною хутровою шапочкою, з-під якої вибивалися світлі, підфарбовані у фіолет, кучерики. На трохи вилицюватому, доглянутому обличчі відвідувачки з неправильними, проте приємними рисами було написане не хвилювання, яке звичайно прочитувалося в очах людей, несподівано викликаних повісткою до міліції, а переконаність, що її потривожили даремно і несправедливо. У зеленкуватих очах жінки ховалося обурення: мовляв, що трапилося, навіщо я вам потрібна?!
	Дмитро Іванович поважав енергійних, самостійних жінок, коли їхня самовпевненість народжувалася з усвідомлення своєї корисності і необхідності суспільству, коли жінка стояла на ногах завдяки самій собі: своїй праці або благородній місії материнства.
	«Щоправда, зайва самовпевненість іноді ускладнює взаємини з іншими людьми, — подумалось Ковалю. — Де вже більше самостійності, як у його Ружени, що хоч і любить, але тримається як кіплінгівська кішка, що ходила сама собою. Це його дратує і створює розлад у їхній сім'ї. Особливо коли Ружена раптом гайне в експедицію, не рахуючись з тим, що після тривалих службових відряджень товариство дружини таке потрібне і йому, і, як він сподівався, і їй. А Наталка? І вона, ще нічого не зробивши в житті, уже виробила в собі підсилену молодіжним максималізмом тверду переконаність у своєму праві на незалежність. Та що поробиш! У Наталки іще все попереду, а що стосується Ружени, то багато йому і не слід було чекати. Людина досвідчена, він, одружуючись, мав би розуміти, що жінка, яка звикла бути самостійною, не зможе стати додатком до чоловіка. У їхньому віці, коли кожен протягом життя виробив свої звички і погляди, годі чекати кардинальних змін... Гей, гей, він, здається, стає старим буркотуном!.. Хто знає, чи поважав би він так Ружену, якби вона була лише ніжною охоронницею домашнього вогнища?..»
	— Сідайте, будь ласка, Христофорова, — м'яко запросив жінку полковник, глянувши у паспорт. — Полковник Коваль, Дмитро Іванович, — відрекомендувався він, далі уважно оглядаючи відвідувачку. — Я викликав вас повісткою тому, що не застав удома.
	— Так, я частенько виїжджаю, — підтвердила жінка усе ще наїжившись.
	— Отже, Килино Сергіївно, — почав Коваль, коли жінка опустилася у крісло. — Журавель Антон Іванович знайомий вам?
	— Так. Це мій приятель. А чому це вас цікавить?
	— Дозвольте, Килино Сергіївно, поки що не відповідати. Відповідати — ваше завдання. Розкажіть докладно про взаємини з Журавлем.
	— Сподіваюсь, міліцію не цікавлять інтимні справи! — з викликом промовила жінка, звузивши очі. — До речі, мене звичайно називають Келя Сергіївна.
	Ковалю здалося, що Христофорова зараз вигне спину, як роздратована дика кішка, і кине йому в обличчя: «фр... фр!..» Він внутрішньо посміхнувся, згадавши, як спочатку не міг зрозуміти із записника Журавля, хто такий «Кель» чи «Келя», і подумав, що померлий молодий чоловік запеклий футбольний болільник і що це записано по-російському і не зовсім точно назву команди з ФРН — «Khöln Fortuna».
	— Ні, справи інтимні міліцію, звичайно, не цікавлять, якщо вони не зв'язані з правопорушенням. — Він іще хотів додати, що, мовляв, про її взаємини з Журавлем він і так здогадується і уточнень йому не треба. — То які ж у вас з ним були справи, Килино Сергіївно?
	Те, що полковник не звернув уваги на її репліку і далі називає її за паспортом, не сподобалося жінці, але вона угамувалась: міліція — це все ж таки міліція!
	— Чому були? Ми й зараз дружимо.
	— Коли це «зараз»?
	Килина Сергіївна втупилася поглядом у Коваля.
	— Коли ви востаннє зустрічалися з ним? Учора, позавчора?..
	— З місяць тому.
	— Замовляли взуття?
	Килина Сергіївна на мить затримала подих. Так он воно що! У м'якому сірому світлі, яке лилося з вікон, обличчя її ніби закам'яніло.
	— Я ношу імпорт. — Жінка поворушила під столом ногою і поглянула вниз, немов і Коваль міг. побачити під столом її імпортні чобітки.
	— З ким ви зустрічалися в його квартирі!
	— Його друзів я мало знаю. Втім, можу декого назвати. Наприклад, Ніна. Це — друкарка з інституту. Вона йому приватне друкувала, іноді приходила допомогти по господарству... — Христофорова замовкла, потім додала: — Ну, хоч вас і не цікавлять інтимні взаємини, скажу — це його пасія. Вона в Журавля по самі вуха закохана... Іще хто? Різні люди заходять, зустрічала у нього якусь акторку, вчительку, здається, Галиною звуть... дитячого лікаря Олю... От і всі, кого бачила... Вірніше, кого запам'ятала...
	— Це все замовниці? Черевички або чобітки?
	Жінка знизала плечима:
	— Квартира у нього відкрита. Заходять просто «на вогник». А чому ви кажете: «замовниці»? — схаменулася Христофорова. — Адже він не швець, а вчений, молодий науковець... — Під пильним, дещо іронічним поглядом полковника Килина Сергіївна розгубилася. — Ну, звичайно, він уміє й шити. Золоті руки. Можливо, комусь і пошив черевички... Не знаю. Його хобі мене мало цікавить...
	— Гаразд, — поморщившись, погодився Коваль. — До черевичків та жінок ми ще повернемося. — Килина Сергіївна усе дужче нагадувала йому дружину, і це його сердило, бо зараз було зайвим, заважало йому працювати. — А чоловіки? Були у вашій компанії чоловіки?
	— У моїй? Ви знаєте, ні. А в Антона Івановича один тільки завжди стирчить. Ну, це співробітник і сусіда — Павленко. Людина з головою, здібний, теж науковий співробітник... Щоправда, трохи дивакуватий. Одружений, але до чужих спідниць липне...
	Дмитро Іванович запитально глянув на Христофорову.
	— Ні, не до моєї, — зрозумівши його погляд, фиркнула жінка. — До тієї ж Нінки, друкарки.
	— А вороги у Журавля були?
	— Вороги? Не думаю. Людина він весела, доброзичлива, є в ньому щось дуже симпатичне, принадне. З ним приємно спілкуватися. А втім, у кого ворогів немає... — зітхнула кравчиня, — А чому все-таки Журавель вас цікавить? І чому ви весь час про нього у минулому часі говорите?
	— Я вже сказав, що мені запитання ставити не треба, — нагадав Коваль. — Проте на це відповім: Журавель загинув.
	— Як загинув? — наморщила лобик Килина Сергіївна. — Що значить «загинув»? Як це розуміти? Помер? Вбили? Коли? Хто? — Вона випросталася у кріслі, немов збиралася підхопитися і бігти, шукати кривдника.
	— Помер, — підтвердив Коваль, уважно стежачи за реакцією жінки.
	— Не може бути! Від чого?
	— Отруївся газом.
	— От тобі й на! — закусила губку співбесідниця Коваля. — Ні, ні! — вигукнула вона за секунду. — Ви щось плутаєте. — Вона висмикнула з модної сумочки напахчену хустинку і, немов тільки тепер повіривши полковнику, дозволила собі заплакати.
	Дмитро Іванович не заважав їй виплакатися, і вона швидко опанувала собою.
	— Розкажіть, як ви познайомилися? Що про нього знаєте. Чи були обставини, які могли штовхнути його на самогубство?
	— Самогубство? — Христофорова подумала трохи, потім сховала носовичка назад у сумочку. — Виключено, — заявила рішуче... — Дуже вже він життя любив, жуїр був великий. А коли ж це трапилося?
	— Дванадцятого. Де ви були в цей день?
	— У Львові.
	— А постійно живете у Києві?
	— Так.
	— Одна?
	— Я розведена.
	— А в Одесі? Дочка з батьком?
	— Ні, без батька. Віта цього року закінчила школу, зараз працює і вчиться на вечірньому.
	— Живе у гуртожитку?
	— Ні, що ви! У неї своя квартира. Батько виїхав з Одеси, квартира залишилася їй і бабусі, тобто моїй матері. Але мама влітку померла.
	— Як мені відомо, ви вважаєтесь закрійницею в ательє фабрики «Індпошив». Однак більше буваєте в Одесі, ніж на роботі.
	— Справа в тому, — без найменшого збентеження відповіла жінка, — що я фахівець високого класу. Тому працюю не з бригадою. Сама крою і сама виконую. У мене по-справжньому «індпошив», і відповідні замовниці, дружини відомих учених, художників, навіть міністрів... втім, я й сама художниця. Художниця-модельєр... Частину замовлень беру з собою в Одесу і там виконую... Ви ж розумієте, хоч дівчина у мене цілком самостійна, але після смерті бабусі контроль і нагляд необхідний... І це тепер лягло на мої плечі...
	Коваль розумів жінку. Але він так само розумів, що ательє «Індпошиву» було для Килини Сергіївни тільки ширмою. Фактично Христофорова була приватною кравчинею, яка спритно вислизала з-під контролю фінансових органів. Не мав сумніву, що її ательєвську зарплатню хтось кладе до своєї кишені. Але Килині Сергіївні важливим було десь рахуватися у штаті, щоб не втрачати трудового стажу. Те, що її клієнтками були дружини впливових людей, які прагнули підтримувати з нею сталі, а часом і дружні стосунки, — наслідок нестачі талановитих майстринь і одвічного прагнення кожної жінки бути гарнішою і більш вишукано одягненою, ніж інші, — виховали у кравчині певну зарозумілість.
	Проте зараз взаємини Христофорової з ательє, замовниками і фінвідділом його не цікавили, і він не став поглиблювати цю тему.
	— Отже, ворогів у Журавля не було, кажете, і самогубство так само виключене, — повернувся до свого Коваль.
	— Я так вважаю, — знову посмутніла і знову витягла з сумочки хустинку жінка. — Ой, яка це трагедія! Така прекрасна людина загинула! І яка талановита! Він до академіка дійшов би... Йому всі заздрили... — Килина Сергіївна раптом сама урвала свої ламентації, немов уражена новою думкою: — Так, так, йому всюди і завжди заздрили. Ще й як! У тому ж інституті, наприклад... Якби ви сказали, що йому якесь свинство підстроїли... навіть... ну, наприклад, підсипали миш'яку у вино, я не здивувалася б... Але отруїтися газом?! До речі, як це сталося? Це не секрет?..
	Коваль промовчав, вирішивши, що подробиці загибелі Журавля Христофоровій поки що знати не варто.
	Зеленкуваті очі жінки спалахнули вогнем.
	Після короткої паузи вона сказала:
	— Якби миш'як, наприклад, то могла б подумати і на яку-небудь подруженьку. Мене з цього списку, я сподіваюсь, ви виключите. — Полковник ніяк не реагував на цю риторичну репліку, і жінка продовжила свою думку: — Так, так. У Антона була ціла зграя коханок, і з ними він поводився не завжди гречно. Набридне — викидав, як цуценя... Але багато хто був від нього просто в нестямі... Наприклад, наприклад... Та ось, недалеко ходити, ця сама інститутська Ніна. Я вже казала, закохана по самі вуха. І підозрюю, страшенно хотіла, щоб він забрав її до себе, одружився. У неї в сім'ї негаразд. Чоловік якийсь садист, старший за неї, б'є, батько віддав за нього, за свого товариша по чарці, у сімнадцять років...
	Вона це приховує, але я знаю. Антон жалісливий, а може, й сподобалась, вона таки нічого собі... Правда, як на чий погляд. Надто вже тиха, терпляча, послужлива, я сказала б, якась покірна. Ти її ногою, а вона до тебе душею. Навіть гидко! Але чоловікам такі подобаються. Надто тим. кому жінки нелегко діставалися або котрі у якої-небудь мегери під ковпаком сидять. — Згадавши раптом, що полковник теж чоловік, Килина Сергіївна ніяково всміхнулася і запитливо глянула на нього: —Я не люблю таких. Вони принижують жіночу гідність. Нінка йому служила вірою і правдою, мовчки терпіла всілякі примхи, це, певно, не йшло в порівняння з домашнім пеклом. Та й у коханого, як відомо, і кулак солодкий... Ні, ні, це Антона Івановича не стосується... Так, приказка... Журавель якось пообіцяв їй одружитися... Ну, обіцяв, обіцяв, посіяв надію. А насправді за ніс водив. Та це й зрозуміло. Нерівня вона йому. Без освіти... Якщо надовго — то нецікава, одноманітна, в одному платтячку може півроку ходити. Щоправда, чистьоха, хоч плаття і одне, немодне, запране, але чисте... Якби миш'як, я повірила б... Знаєте, від любові до ненависті один крок... Не хочу даремно обмовляти, але могла, могла б Нінуся! Допік, значить, їй! Прийти у гості, а потім газ відкрити і піти... І жодних слідів!.. Одного разу ця сумирниця таким оком на мене кинула — мурашки по спині побігли. У тихому болоті чорти живуть.
	Килина Сергіївна промовчала, що це сталося тоді, коли Журавель при Ніні обійняв її на дивані.
	Ковалю згадалася стаття у газеті якогось психолога. Вчений писав, що бувають хвилини, коли людина ненавидить того, кого любить. Таке трапляється рідко і триває, на щастя, недовго. І винен у цьому лише механізм людської психіки, коли миттєвий емоційний сплеск випереджає розумовий процес... На щастя, зрештою усвідомлене почуття любові перемагає коротке роздратування...
	Перемагає... Але що може статися протягом нехай короткого сплеску ненависті, коли людина погано контролює свої дії?!.
	— Ось тепер, — говорила далі Христофорова, — коли бідолашного Антона не стало, вона спокійнісінько уживеться з чоловіком... Та й навіщо було Антонові одружуватися? Зв'язувати себе. Це тільки зашкодило б йому. Він був людиною науки. Йому потрібна була просто щира, розумна подруга...
	Ковалю подумалось, що саме себе Килина Сергіївна цілила в такі подруги Журавлю, без жодних офіційних зобов'язань, які обмежують особисту свободу.
	— А вже коли сивина засріблиться, коли багато що досягнуто, справа інша — можна й одружитися, Втім, що тепер говорити, бідолашний Антоні От тобі й наука, от тобі і кар'єра! — гірко закінчила кравчиня.
	Ну, ця Христофорова, вона немов навмисне узялася підпускати шпильки! Адже й він вдруге одружився, коли вже скроні засріблились...
	Проте Дмитро Іванович нічим не виявив, що репліка Христофорової зачепила і його. Уміння терпляче вислуховувати людей і цього разу не зрадило. Дочекавшись, коли жінка замовкла, він спитав:
	— То де ви були, Килино Сергіївно, увечері в середу, дванадцятого грудня?
	— Я ж сказала: у Львові, — здивовано повторила жінка.
	— А точніше? Пригадайте...

		6

	В інституті були приголомшені повідомленням про смерть молодшого наукового співробітника Журавля. Не дуже суворий регламент дозволяв науковцям не відсиджувати в кабінетах. Здебільшого вони працювали на виробництві, впроваджуючи свої винаходи, особливо останнім часом, коли від інституту зажадали практичних результатів досліджень. Існував іще так званий «бібліотечний день», коли співробітник раз на тиждень міг зовсім не приходити до інституту. Малося на увазі, що у цей день він вивчає в академічній бібліотеці необхідну по темі літературу, надати яку у повному обсязі невелика інститутська книгозбірня не може.
	Тому ніхто не поцікавився молодшим науковим співробітником Журавлем, який два дні не з'являвся в інституті. Тим більше що взагалі Антон Іванович був недисциплінований, за що навіть при такому порівняно вільному режимі встиг одержати від директора дві догани.
	Піднявшись на третій поверх великого розкриленого будинку, в якому співіснувало кілька інститутів, Коваль потрапив у царство тиші та безлюддя. У довжелезному коридорі, в який виходила невидна до краю анфілада дверей, двоє науковців, допалюючи сигарети біля одного з вікон, вели тиху, неквапну розмову.
	Полковник попрямував до них, але по дорозі на перших дверях помітив табличку з написом «Приймальня» і, відчинивши їх, опинився у невеликій кімнаті, в якій за столом з друкарською машинкою сиділа підмальована молода жінка. Це не була Ніна Барвінок, яка, як пізніше з'ясував Коваль, працювала в окремій кімнатці — «Машбюро».
	— Іван Андрійович у себе? — спитав Коваль, який заздалегідь поцікавився ім'ям та по батькові директора і домовився про зустріч.
	— Так.
	— Повідомте, будь ласка: полковник Коваль.
	Секретарка спитала ім'я та по батькові відвідувача, записала на квадратний клаптик паперу і упурхнула з ним до кабінету директора. За хвилину повернулася і широко відчинила двері:
	— Заходьте!
	Маленький, щуплий чоловічок за величезним письмовим столом якось не пов'язувався з уявленням Коваля про відомого академіка. Почувши про раптову смерть співробітника, він довго не міг опам'ятатися і витрішкувався на полковника так, немов той повідомив про щось вкрай незугарне і неможливе, у всякому разі у довіреному йому інституті.
	Але після звичайних «ахів» та «охів» він визнав цей факт і в загальних словах дав високу оцінку передчасно загиблому Антону Журавлю, сказав, що цього молодого чоловіка чекала блискуча наукова кар'єра.
	На цьому розмова обірвалася. Більше нічого про Журавля він не міг сказати, бо стикався з ним рідко. Але оскільки його вразив сам факт несподіваної смерті молодого співробітника, він, характеризуючи його, намагався знайти найтепліші слова. Довідавшись, що у Журавля нікого з близьких у Києві немає, а єдина рідна людина, мати-інвалід, приїздить завтра з віддаленого волинського села, пообіцяв поховати його за рахунок інституту.
	Тому що у відповідь на запитання полковника про Павленка та інших співробітників, які близько знали загиблого, директор нічого конкретного сказати не міг, він попросив секретарку з'ясувати, де завідуючий лабораторією, в якій працював Журавель, і запросити його.
	Вайлуватий, плечистий чоловік, уже трохи брезклий, з рудою бородою, який через кілька хвилин з'явився у кабінеті, був керівником саме тієї лабораторії, яка цікавила Коваля.
	— Василь Ферапонтович Дейнека, — сказав директор. — Знайомтесь. Полковник міліції Коваль... У нас трагічна подія, Василю Ферапонтовичу, — сумно додав директор. — Загинув Журавель. Таке нещастя! — Директор зробив гідну паузу і, зітхнувши, додав: — Полковник поговорить з вами. Розкажіть все, що стосується наукової роботи померлого... І взагалі, все, що буде цікавити товариша Коваля.
	І, полегшено зітхнувши, директор передав відвідувача своєму підлеглому.
	Правда, коли Іван Андрійович, прощаючись, підвівся і вийшов з-за столу, Коваль помітив в його очах здивування, що раптом спалахнуло: а навіщо, власне кажучи, приходив до інституту цей немолодий полковник? Невже тільки для того, щоб повідомити про смерть співробітника? Адже уся розмова, якщо розкласти на елементи, складалася із загальних фраз, з короткої інформації міліції про трагедію і такої ж загальної і короткої характеристики Журавля, характеристики, яку легко одержати у кадровика. Чи не зачіпає ця тяжка історія з Журавлем якимсь боком інститут?
	Здивування в очах ученого залишалося ще кілька секунд після того, як за Дмитром Івановичем та завідуючим лабораторією зачинилися двері кабінету. Іван Андрійович пересмикнув плечима і, опускаючись назад у своє крісло, пожував губами, немов розмовляв сам з собою. Втім, яке відношення, подумалося йому далі, має інститут до нещасного випадку із співробітником? Ця сумна подія сталася не в стінах інституту, не в лабораторії під час якогось експерименту, а вдома, і, як визнав полковник, Журавель був п'яний. Дорікати їм можуть хіба тільки за те, що з покійним недостатньо проводили виховну роботу. Але, зрештою, науково-дослідний інститут не дитячий садок і не школа для неповноцінних дітей.
	Ці міркування заспокоїли директора, і він з чистим серцем, з якого, звичайно, не зникло природне людське співчуття з приводу загибелі молодої людини, заглибився у папери, від яких його відірвав візит Коваля.
	Тим часом полковник зайшов з Василем Ферапонтовичем у невелику кімнату, де впритул стояли чотири однотумбові столики. Тільки лавіруючи між першими, можна було пройти до тих, які упхалися до єдиного вікна.
	— Моє господарство, — розвів руками науковець. — Тіснява, — додав, немов вибачаючись. — Втім, ми частіше працюємо у бібліотеках та на виробництві.
	Вони посідали один проти одного за першими столиками і після того, як Дмитро Іванович розповів деякі подробиці смерті Журавля, трохи помовчали.
	Тиша була сумною і співчутливою.
	— Є якісь конкретні завдання у кожного наукового співробітника? — урвав мовчанку Коваль.
	— Аякже! — жваво відповів Дейнека. — Є планове наукове завдання. Співробітник зобов'язаний вчасно виконати свою роботу. Це може бути і самостійна тема, і частина групової. У нас широкий і порівняно вільний вибір дослідницьких завдань. Головне — результативність. Не загальні теоретичні розробки, а обгрунтування нововведення і практичне його впровадження у виробництво.
	— А хто визначає саму тему роботи того чи іншого співробітника?
	— Керівництво інституту, виходячи з наукового плану.
	— А якщо вчений має свою тему?
	Василь Ферапонтович перепитав:
	— Як це «свою»? Ви хочете сказати — позапланову? У нас називають «ініціативна».
	— Хоч би так.
	— Бога ради! Будь ласка! Але насамперед — план. Як всюди і в усіх ланках нашого соціалістичного суспільства.
	Цю аксіому Дейнека вимовив таким менторським тоном, що полковник ледве стримався, щоб не поглянути іронічно на співбесідника.
	— Ну, правильно, план насамперед. А якщо несподіване відкриття вченого ніяк не лізе у ті рамки, в яких розробляє свої планові ідеї відділ чи лабораторія?
	— Наука — творчість, — тим самим повчальним тоном з нотками здивування у голосі, — мовляв, доводиться пояснювати елементарні речі, — говорив далі завідуючий лабораторією. — Тому творчість ми всіляко вітаємо і підтримуємо. Але планову розробку співробітник все ж таки має зробити. І вчасно. Ініціативна робота так само може увійти до плану. Якщо являє собою безумовну наукову цінність і буде затверджена вченою радою. Звичайно, на цьому грунті можуть виникати всілякі конфлікти... Скажімо, коли ініціатива не вписується у плани інституту, жоден відділ не бере її і вона стає ніби безпритульною...
	— У вашій лабораторії були такі випадки?
	— Які?
	— Ініціативні розробки.
	— Так. У нашій лабораторії двоє кандидатів наук та двоє емнеес, ще не захищених... Тепер уже один, — виправився, зніяковівши, Дейнека. — Антон Іванович, земля йому пухом, багато міг дати науці. Якраз цими днями він готував повідомлення про оригінальний винахід, який має велике практичне значення. Саме мав запропонувати ініціативну тему, уже майже розроблену ним. А тепер... Ви не скажете, коли ховатимуть? Ми теж хочемо провести товариша в останню дорогу.
	— Ховатимуть післязавтра. Приїздить мати... Ваш Директор дасть вказівку, як усе організувати... Ну, а інші працівники вашої лабораторії? Крім Журавля, — спитав після паузи Коваль. — Як у них із творчістю, відкриттями? Бувають?
	Василь Ферапонтович запитально поглянув на полковника.
	— Наприклад, Павленко, — уточнив Коваль. — Теж молодший і поки що, як ви кажете, «незахищений»... Адже так?
	— Вячеслав Павленко? Здібна людина. Я сказав би навіть — талановита. Іноді щось ляпне, думаєш, дурниця, а потім придивишся — думка. Але враз згасає, як іскра у повітрі. Дуже повільний, якийсь неорганізований. Характер відлюдкуватий. Завжди чимось незадоволений, якийсь неспокійний. А чому — незрозуміле! Усе в нього наче гаразд. І вдома нормально, і в інституті до нього добре ставляться... Тепер йому буде трохи складніше. Він втратив більше, ніж будь-хто. Вони із Журавлем разом працювали над плановою темою. Антон Іванович не давав погаснути творчій іскрі, коли та спалахувала у Павленка, він його підштовхував... Журавель завжди прагнув зробити все якнайшвидше, довести справу до кінця, впровадити, пропадав на заводі, лаявся, коли справа затягувалася. Його улюбленим виразом було: «Поки ви тут у носі колупаєте, поїзд піде!»
	Ну, і йому діставалося, коли тяг в оберемку разом з цікавою розробкою яку-небудь халтуру... Взагалі, у мене було таке враження, що для його бурхливої натури не вистачало простору. Була чутка, що збирався перейти на завод, хоч і у нас для нього створили всі умови... — Василь Ферапонтович вимовив останні слова з притиском, мовби боявся, що у полковника виникне сумнів у доброзичливому ставленні до Журавля. — У їхній співдружності, цих двох молодих науковців, Павленко здебільшого був, так би мовити, «головою», індуктором ідей, а Антон Іванович, як у нас кажуть, «ногами». «Ноги» всюди ходять, носять на собі «голову», пробивають шлях ідеї, усіма правдами і неправдами прориваються через відомчі перешкоди аж до комітету з науки і техніки чи галузевого міністерства, який міг би зацікавитися розробкою. Саме «ноги» дають нагору концепцію. Простіше сказати — пояснення щодо значення відкриття або винаходу і рекомендації тим чи іншим органам про його використання. Будь-яке впровадження у виробництво нового, нової технології вимагає багато зусиль і нервів. І тут незамінна роль «ніг». Журавель міг дістати схвалення тій чи іншій роботі не тільки на землі, але й у космосі, якщо виникла б потреба і у космічній візі. Він був лідером за своєю натурою. Сам Павленко з усіма своїми ідеями ніколи не пробився б, бо «голова» міркувала хоч і правильно, але дуже повільно і мляво. Ми завжди підтримували таку співдружність, покладали надії на цих хлопців, особливо на Журавля... І от, будь ласка... Боюсь, що тепер і дисертація Вячеслава Адамовича затримається. Журавель йому швидко пробив би.
	— А чого ж Журавель сам не захищався?
	Завідуючий лабораторією нічого не міг на це сказати.
	— Хто знає. Не поспішав, іще, мовляв, встигну... От і «встиг», — гірко додав він. — І свій винахід до кінця не довів... Шлях від винаходу до його практичного впровадження для нас найскладніший, Дмитре Івановичу. Знайти, зметикувати, тобто винайти, це навіть не півсправи, а чверть або й того менше, — пояснював далі Дейнека. — Зіткнення стількох інтересів, поява стількох проблем! Іншого разу питання так заплутають, що начебто усі «за», а справа з місця не рушає... І не второпаєш «чому»... Здебільшого усе пояснюється просто: виробництву, яке має свій стабільний план, налагодженому, нецікаво займатися нововведенням, яке спочатку впроваджується звичайно, в невеликій серії, перебудовуватися для нього. Хоч згодом це нововведення дасть досить солідний ефект, але ризикувати поточним планом ніхто не хоче, вважаючи, що «поки сонце зійде, роса очі виїсть», або ще сказати: «краще синиця у руці, ніж журавель у небі».
	Василь Ферапонтович помітив, що у нього вийшов невдалий каламбур, зніяковів і замовк.
	— Ах, Антон, Антон! — вигукнув він через декілька секунд. — Просто не віриться, що його немає. Були й у нього, звичайно, грішки, як у кожної людини, тут і прогульчики, і запізнення із роботами, але все надолужувалось його життєвою активністю, його доброзичливістю, готовністю допомогти колективу! Нам завжди його не вистачатиме...
	— А не було у нього причин для самогубства?
	— Та що ви, товаришу полковник! Я ж кажу: це була весела, життєрадісна людина, з добрим таким, задьористим живчиком.
	— Який-небудь стрес?
	— Ні, ні!.. А втім, — подумавши, додав Василь Ферапонтович, — чужа душа — темний ліс... Може, щось особисте скоїлось?.. Та ні, не думаю... В інституті у нього загалом усе було як слід, — повторив він.
	— У вашій лабораторії атмосфера товариська?
	— Аякже!
	— Журавель і Павленко не сперечалися один з одним, не сварилися? Були у них конфлікти?
	— Ну, ми усі сперечаємось. Суперечки, як відомо, народжують істину. У науці змагання ідей, зіткнення поглядів — рушій прогресу. Хіба можна без суперечок?!
	— Маю на увазі інше, — м'яко пояснив Коваль. — Чи не помічали ви між ними зіткнень, так би мовити, характерів. Скажімо, самолюбств, амбіцій. Чи не було образ, кривд?
	— Ні, що ви! — обурився Дейнека. — Павленко ніколи не ображався на зауваження Антона, навіть коли той кепкував з нього, жартома називаючи «мислячим равликом». Мені здається, що Вячеслав Адамович просто хоче жити як легше, не напружуючись. Наука йому, можливо, уявлялася таким собі оазисом серед бурхливого життя: спочатку емнеес, потім кандидат або навіть доктор, потихеньку, легесенько, не кваплячись. Тим більше що голова у нього, як кажуть, «варить» і він вірив у себе. Наука вабила його, як білий халат декого, хто рветься у медичний!.. І все ж це була майже ідеальна співдружність, та й сусідами вони були... Обидва молоді... А відмінність характерів навіть притягувала їх один до одного, як плюс і мінус... Та чому це вас цікавить, Дмитре Івановичу? — раптом спитав учений. — Це, здається, не так суттєво...
	— Я хотів би зрозуміти життя інституту, взаємини людей, які рухають людську думку, прогрес. Адже в науці, особливо технічній, я, на жаль, профан...
	Полковник помітив, що його самоприниження полестило завідуючому лабораторією.
	— Показати вам нашу дослідну майстерню, де працював Журавель? — запропонував він.
	— Радий буду, — залюбки погодився Коваль, — але раніше покажіть його стіл.
	— Ви за ним сидите, — сказав Дейнека.
	Дмитро Іванович відчинив тумбу стола і почав висувати шухляди, одну за одною, і переглядати папери. Завідуючий лабораторією терпляче чекав.
	— Ви можете, Василю Ферапонтовичу, популярно пояснити суть технічної проблеми, над якою працював Журавель? — спитав полковник, копаючись у шухлядах.
	— Спробую, — почухав потилицю Дейнека. — Проблема номер один у машинобудуванні, — почав він, збираючись із думками, — довговічність, незношуваність машин. Оця сама стійкість проти зношування залежить від деталей, пар, що труться одна об одну. Це зрозуміло?
	— Абсолютно, — підтвердив Коваль.
	— А від чого залежить в свою чергу міцність самих цих пар? Від багатьох факторів, наприклад від матеріалу, з якого вони зроблені, а так само від заключної, фінішної, їхньої обробки. Завідуючий лабораторією, бачачи, як зосереджено слухає його полковник, увійшов у роль лектора і із задоволенням пояснював: — І ось ми підійшли до головного. При абразивній обробці деталей, які потім, працюючи, зазнаватимуть тертя, скажімо, при обробці наждаком, частинки твердого абразиву, тобто наждака, неминуче втискуються у поверхню цих деталей. Запобігти такому явищу неможливо. А ще коли поверхню оброблять машиною, метал перегрівається, стає м'яким і дрібнюсінькі уламочки абразиву утираються в оброблювану поверхню. І залишаються в ній...
	Коваль відклав папери. Те, що розповідав завідуючий лабораторією, було елементарно і хто знає, чи могло стосуватися справи, яка привела його до інституту, але він зацікавився, здавалося, простою технічною проблемою, про яку розповідав Дейнека.
	— Ці втиснуті непомітні простим оком уламочки абразивів, — говорив далі завлабораторією, — під час експлуатації машини в процесі тертя випадають, і після них на поверхні утворюються порожнинки, через які витікає, скажімо, мастило. — Василь Ферапонтович схопив з столу чистий аркуш паперу і швидко накреслив дві притиснуті одна до одної площини, в тілі яких в місці прилягання понаставляв крапок, що мали означати найдрібніші вкраплення абразиву. — Щоб уникнути цього, шліфування деталей намагалися здійснювати не грубо, різко, а багаторазово, поступово зменшуючи розмір наждачного зерна, потім пасти — і так аж до фінішної поліровки. Тобто прагнули створити ідеально гладеньку поверхню, якої можна досягти лише при тривалій ручній обробці. І все ж, Дмитре Івановичу, течі, скажімо, сальника в автомобілі, уникнути не вдається, ви про це, звичайно, знаєте... Та це вже питання номер два, яке випливає із загальної проблеми. Нею особливо заклопотані експлуатаційники... І ось, — завідуючий лабораторією зробив багатозначну паузу, — на сцену виходить молодший науковий співробітник нашого інституту Антон Журавель, земля йому пухом.
	Усе геніальне, як відомо, просте. Нікому на думку не спало, а його раптом осінило!.. От як буває, — з нотками заздрості у голосі промовив Дейнека. — У нас його називали «щасливчик Антон»... Та що я таке кажу! Який вже «щасливчик»! — зітхнув Василь Ферапонтович. — Я не вповні обізнаний з розробкою Антона Івановича, — перейшов знову на діловий тон завлаб, — бо він не встиг подати роботу, а тільки повідомив про принцип винаходу. А принцип, повторюю, простий до геніальності. В загальних рисах ідея така: Антон Іванович вирішив змінити поведінку абразивного інструменту під час шліфування, його одноманітний рух — і цим самим виключити повторне влучення алмазного зерна в одну й ту саму борозенку, у ту ж чарунку. Для ясності, Дмитре Івановичу, скажімо, як потрапляє голка патефона в борозенку на платівці, яку поступово кришить і поглиблює. Абразив, за ідеєю Журавля, шліфуючи деталь, має робити по поверхні не однакові, а складні, різноманітні рухи — кругові, поперечні, скісні. — Дейнека закружляв руками над столом у всі боки. — Досягається хаотичний рух, і таким чином уламочок абразиву, не потрапляючи весь час в одну й ту саму точку, вже не втискується в оброблюваний метал, і згодом, під час експлуатації виробу, з нього, природно, нічого не випадає, оскільки і випадати нічому — порожнин на поверхні не утворюється, і площини ідеально прилягають одна до одної... От і не буде протікати сальник в машині.
	Цим винаходом Журавель уже зацікавив виробництва Мінавтопрому. Він, здається, навіть домовився про розробку і впровадження нового способу шліфування.
	Обличчя завідуючого лабораторією, облямоване рудою бородою, яке спочатку не здалося Ковалю симпатичним (Дмитро Іванович чомусь не любив бородатих, особливо рудих), тепер приємно освітлювалося щирим захопленням.
	— То підемо, товаришу полковник, до нашої макетної майстерні? — нагадав той після паузи.
	Коли вони спускалися сходами у напівпідвал, Коваль спитав:
	— Василю Ферапонтовичу, а в цій ініціативній темі, у винаході Журавля, про який ви розповіли, «головою» теж був Павленко? Чи сам Журавель? Ідея чия? Може, теж Вячеслава Адамовича?
	Дейнека на кілька секунд зупинився.
	— Павленко? Слово честі, не знаю... Здається, це був той випадок, коли «голова» і «ноги» з'єдналися в одній особі... Павленко ніколи не зміг би замінити Журавля, але у Антона Івановича це іноді виходило. Не маючи сил дочекатися від Вячеслава потрібного рішення, він сам шукав його. Але стверджувати не можу... Журавель збирався укласти угоду із заводом, але від свого імені чи разом з Павленком — не знаю... Все це було, так би мовити, ще у стадії оформлення... Втім, це може знати тільки сам Павленко, але він зараз у відрядженні. Якщо потрібно, відкличемо.
	— І хто ж тепер завершуватиме винахід?
	— Вирішить дирекція. Певно, доручать нашій лабораторії... Можливо, й Павленку. Справа цікава, і тягти з нею не можна. Рукопис Журавель дав на передрук нашій друкарці, але її сьогодні немає.
	Протягом усього перебування в інституті, під час розмови з директором, з Василем Ферапонтовичем, Коваля не залишала думка: два дні, як помер співробітник, а в інституті ніхто про це не знав. Чому?
	Ну, припустимо, сусідка, Варвара Олексіївна, не подзвонила до інституту. Зрештою, не її це справа... Але цікаво, чи повідомила про це чоловікові? Павленко, безумовно, перервав би відрядження, щоб провести свого приятеля в останню дорогу. Але повернутися він може тільки з дозволу начальства. Виходить, або він теж не знає про смерть Журавля, або з якихось причин не може приїхати.
	А от Ніна Барвінок, друкарка! Адже вона ще позавчора довідалася від нього, що Журавель загинув. Чому не повідомила про це?
	Прощаючись із завідуючим лабораторією, полковник попросив показати йому кімнату машбюро. По дорозі спитав Дейнеку:
	— А було якесь захоплення, хобі у Журавля?
	Василь Ферапонтович у відповідь розвів руками:
	— Не знаю. Напевне. І, можливо, не одне. Він був багатогранною людиною.
	— І ще одне запитання, — цікавився полковник. — Чи великою була б винагорода Журавлю, якби винахід пішов у виробництво?
	— О! — вигукнув у захваті трохи писклявим голосом завідуючий лабораторією. — Скільки одержав би? Багато, дуже багато! Винахід знайшов би широке застосування у машинобудуванні, всюди, де відбувається тертя деталей і потрібне ідеальне прилягання... Грішми? — він знову розвів руками, — Не злічити! Ні економічного ефекту в масштабі країни, ні винагороди винахідникові. Це ж у плані тих нововведень, які зараз підтримуються в зв'язку з прискоренням технічного прогресу.
	Машбюро виявилося маленькою кімнаткою, в якій стояло два столики з друкарськими машинками. Одна з них була закрита незугарно пошитим дерматиновим чохлом невизначеного кольору. Біля столика, на якому вона горбилася, стояв старенький стілець. За другим таким самим столиком зосереджено стукала гарненька жіночка, яку Коваль у думці відразу охрестив «каштановою». На ній було добре пошите, модне світло-коричневе плаття, голову розкішною короною прикрашала каштанова зачіска.
	Полковник привітався, жінка перестала стукати і підвела на нього очі. Вони були блискучі і теж каштаново-карі.
	— Мені потрібна Ніна Барвінок. Вона тут працює?
	— Тут, — жінка кивнула в бік закритої машинки. — Але її сьогодні немає.
	— Чому? — спитав Коваль.
	— Очевидно, занедужала, — відповіла друкарка. — Вона частенько хворіє, — раптом вихлюпнулося у неї приховане незадоволення. — То одне, то інше. Слабенька. — І враз очі її спалахнули цікавістю: — Ви принесли роботу?
	— Ні, — сказав Коваль.
	— Щось передати їй?
	— Ні, — повторив полковник. — Передавати нічого не треба. — Він витяг шухляду столика Барвінок і, не виявивши в ній нічого, крім копірок, зрозумів свій прорахунок: не забрав у Ніни Василівни вчора папку, в якій, очевидно, було закінчення роботи Журавля.
	І він вирішив доручити Струцеві викликати друкарку в міліцію.
	Матеріали Журавля належало приєднати до справи, і полковник обмірковував зараз аргументи, щоб, не порушуючи закону, ознайомитися з ними і лише потім повернути їх інституту для впровадження в життя цінного винаходу...

		7

	Коваль повернувся до кабінету Струця, який розмовляв із Ніною Барвінок, коли тому вже допекло до живого.
	Худорлявенька жіночка на запитання відповідала короткими «так», «ні» або «не знаю» і покірно погоджувалася, коли старший лейтенант зауважував їй на протиріччя. Вона була вкрай пригнічена загибеллю Журавля, і виклик до міліції став для неї нелегким випробуванням.
	— Чим ви доведете, що пішли першою і сказали, нехай каву беруть самі, коли закипить чайник?! — уже підвищеним тоном питав Струць.
	Друкарка скривилася: мовляв, чим я можу довести?! Побачивши Коваля, вона ще дужче зіщулилася на стільці і нижче опустила голову.
	Дмитро Іванович примостився у кутку, бо кабінетик Струця був тісний для трьох. Він з докором поглянув на його господаря. Кому-кому, а старшому лейтенантові добре відомо, що доводити має дізнавач і слідчий і цього не можна вимагати від підозрюваної. Але він нічого не сказав, щоб не ставити старшого лейтенанта в незручне становище. Та й, глянувши на Струця, полковник зрозумів, що той сам не радий своїй помилці, але не наважується відразу її виправити, аби не акцентувати на цьому увагу.
	— А Журавель або Павленко чули ваші слова? — вже спокійніше спитав Струць.
	— Не знаю, — коротко відповіла друкарка.
	— Скажіть, Ніно Василівно, о котрій годині ви того вечора пішли з квартири Журавля? — поцікавився й собі Коваль. — Майте на увазі, вам не треба виправдуватися і доводити. Просто змалюйте нам обстановку того вечора, — додав він, скоса глипнувши на старшого лейтенанта.
	Друкарка не приховувала, що у Журавля гостювали вона і Павленко. Отже, хто пішов перший, а хто залишався з господарем, стало головним питанням дізнання, і полковник, зрозумівши, що старший лейтенант це ніяк не з'ясує, вирішив допомогти.
	Друкарка на секунду підвела голову і, не помітивши у погляді Коваля тих гнівних іскорок, якими щойно обсипав її вусатий старший лейтенант, підбадьорилася.
	— До хвилини не пам'ятаю, — відповіла жінка. — Додому прийшла близько дев'ятої, але дорогою заходила у продуктову крамницю на Лівобережному. Потім у гастрономі купувала яблука. Дмитрику моєму потрібні фрукти, а яблука були недорогі. Стояла з півгодини.
	Струць з подивом глянув на жінку, яка щойно відповідала йому лише одним-двома словами, а тепер отак розбалакалась.
	— Що ж виходить? — повторив своє запитання Коваль. — Якщо відкинути час, витрачений у крамницях... Більше ви нікуди не заходили?
	Барвінок похитала головою.
	— Крамниці забрали у вас скільки часу?
	— Близько години.
	— Дещо купили на Лівобережному масиві. А яблука? У якому гастрономі?
	— Яблука близько дому, у гастрономі «Славутич».
	— А час на дорогу? — підказав Струць. — Чим ви їхали від Журавля? Чи пішки йшли?
	— Пішки, звичайно, — відповіла друкарка. — Це близько. Певно, пішла я від Антона Івановича десь о восьмій або близько восьмої... Точніше не знаю. — Немов виправдуючись, жінка простягла ліву руку: — Годинника в мене немає, зіпсувався, ніяк не відремонтую. А в Антона Івановича я не подивилася...
	Згадавши про Журавля, Ніна Василівна знову засмутилася, здавалося, ось-ось заплаче.
	Старший лейтенант підраховував олівцем хвилини, витрачені жінкою на дорогу у крамниці, на купівлю і повернення додому.
	Струць захопився арифметикою, а полковник думав, що, певно, не цифри дадуть відповідь на головні питання. Плюс-мінус кілька хвилин у цій історії не вирішували справи. Важливо було встановити, чи справді Барвінок пішла першою, залишивши Журавля і Павленка удвох. Не вистачало свідчень людей, які могли бачити, коли вийшли з квартири Журавля друкарка і Павленко: разом чи по черзі? І хто перший? О котрій годині?.. А де взяти таких свідків? Адже ніхто спеціально не стежив за цією квартирою. Тільки сусіди могли випадково помітити... І завдання розшуку та дізнання зараз — опитати цих людей... А поки що... Оскільки таких відомостей не було, допоможе не арифметика, а психологія. Треба заглибитися у взаємини дійових осіб цієї історії, зазирнути вглиб їхніх характерів. Іншого шляху, поки факти не встановлені, Коваль не бачив.
	— Ну, гаразд, скажіть, чому ви раптом зникли з хати, збиралися вечеряти, господарювали, а коли чоловікам схотілося кави, пішли, не дочекавшись, поки закипить чайник? — спитав полковник.
	Друкарка слухняно кивнула:
	— Так, так, згадала про свої справи і пішла.
	— І нічого не сталося між вами?
	Ніна Василівна знизала плечима.
	— Ви не посварилися з Антоном Івановичем?
	— Ні, що ви! — Очі жінки відразу наповнилися слізьми. — З Антоном Івановичем! Ні, ні! — рішуче заперечила. — Хіба з ним можна сваритися!
	Вона говорила гугняво, бо весь час терзала хустинкою очі і ніс.
	— А він вас нічим не скривдив того вечора?
	Жінка не відповіла. Сльози почали душити її. Вона намагалася їх стримати і дуже закашлялась.
	Коли кашель минув, Ніна Василівна підвела на Коваля мокрі очі і докірливо промовила:
	— Як можна говорити таке!
	— Ви любили його?
	— Так.
	— Збиралися перейти до нього?
	— Так.
	— Це рішення було обопільним?
	— Так.
	— Але воно весь час не здійснювалося!
	Жінка тяжко зітхнула.
	— Чому, якщо не секрет? Антон Іванович роздумав?
	— Це — найблагородніша людина, людина слова, це, це... — Барвінок ніяк не могла вимовити слово «був» і ладна була знову залитися слізьми.
	— То з чиєї ж вини не склалася ваша нова сім'я? «Що» або «хто» став на заваді? Чоловік? Батько? Втрутилася громадська думка?
	— З моєї вини, — тихо промовила Ніна Василівна, — тільки з моєї... І цього я собі ніколи не подарую!
	Від сліз її ніс, усе обличчя розпухло, світлі, довгасті, як мигдаль, очі почервоніли, і вона являла собою сумне видовище.
	— Не плачте, Ніно Василівно, — попросив полковник. — На жаль, Антону Івановичу вже нічим не допоможеш. Дмитру Івановичу неприємно було бачити Барвінок у такому непривабливому вигляді.
	Поглядаючи зараз на неї, Коваль пригадував усе, що довідався про цю жінку. Народилася вона у селі, поблизу Києва, у щасливій родині. Зростала одиначкою у батьків, успадкувавши від матері не лише гарне личко, а й тихий, лагідний характер. Батько, колгоспний механік Василь Козак, і мати, рахівник сільпо Ганна Григорівна, дочку в любистку купали. Ніночка допомагала матері по господарству, не водилася ні з ким, не бігала з подругами на великий луг, що тягся аж до Дніпра, де, ховаючись у високій траві, було гарно грати у квача. Одне слово, не завдавала батькам ніякого клопоту.
	Але якось улітку, коли Ніночка уже перейшла у сьомий клас, сталося нещастя. П'яний тракторист потемки наїхав на Ганну Григорівну, що поверталася з роботи.
	Батько Ніни, не маючи сил пережити загибель дружини, спробував повіситися у сараї, і його буквально вийняли із зашморгу.
	З того часу все у житті Ніни пішло шкереберть. Батько запив і незабаром втратив посаду механіка. Він уже не міг ходити біля машин і подався до Києва. Там узявся ремонтувати шляхи. Ніна іще два роки ходила до школи, але, не бачачи перспективи після десятилітки, не стала її закінчувати, пішла з дев'ятого класу і вступила на курси машинопису.
	Коли їй виповнилося вісімнадцять, до неї посватався приятель батька — бригадир каменярів Гнат Барвінок. Він був старший від Ніни на десять років, буйний напідпитку і неприємний їй. Але батько, якого Барвінок весь час підтримував на роботі і споював удома, був іншої думки, і Ніна підкорилася батьківській волі.
	Перший час після непишного весілля у хаті було спокійно. Але з того часу, як батькові зовсім відмовили руки і уся сім'я лягла на плечі Гната, той розперезався.
	Ніна як могла догоджала обом, і батькові і чоловікові, та це мало допомагало. Потім народився син, і жінка повністю замкнулася на дитині..
	— Ми просимо, Ніно Василівно, — пояснював Коваль, — допомогти нам розібратися у сумній історії загибелі Антона Івановича... Скажіть, ви не пішли жити до Журавля тому, що не хотіли залишити чоловіка, позбавити дитину батька? Так? Якщо так, то я вас розумію...
	— Ні, не так, — рішуче відповіла жінка, відвернувшись від старшого лейтенанта, щоб розмова йшла лише з Ковалем. — Чоловіка я ненавиджу. Дитина? Митрик? Хіба такий батько йому потрібен?
	— Чому так говорите про чоловіка?
	— Для вас це не має ніякого значення. — Ніна знову мигцем глянула на Струця, і Дмитро Іванович зрозумів, що вона соромиться старшого лейтенанта. Та не міг же він попросити господаря кабінету піти! Тим більше що з боку опитуваної такого бажання не було висловлено.
	— Крім того, я свого чоловіка боюся. П'яний, він дуже страшний. Не раз погрожував ножем. Він здатний на все... І я боялася і за себе, і головним чином за Антона Івановича.
	— І за батька?
	— Ну, так само і за батька... — роздумливо промовила Ніна. — Хоч, може, його і не чіпав би... Вони ж нерозлий-друзі по пляшці...
	Втім, і за батька теж. Адже мені і його жаль: він стільки зазнав у житті, дуже нещасний, хворий і по-своєму любить мене. Можливо, п'є ще й тому, що почуває себе винним у моїй долі, хоч поганого не хотів, але так склалося... Жили ми бідно, а Гнат добре заробляв... Звичайно, батько не думав, що так буде. Спочатку лаявся з Гнатом, захищав мене, а потім іще дужче запив. Якби пішла я, зовсім пропав би. Гнат його із квартири вигнав би... Одне слово, зі мною вийшло як у приказці: і гірко їсти, і жаль викинути.
	— А як ставився Антон Іванович до такої вашої нерішучості?
	Ніна Василівна замислилася, стягнувши брови над переніссям.
	— Як? Спочатку сердився, казав, щоб я нічого не боялася, переходила до нього, він захистить... Але потім махнув рукою: «Ну, дивись сама, я почекаю, мій дім — твій дім, і Митька заберемо... Та тільки не розглядайся довго, а то й справді запізнишся»... — Ніна Василівна трохи помовчала. — Скажу правду, — нарешті промовила вона, — у мене іноді з'являлося таке почуття, що все це він пропонував не так з любові, як знаючи моє нелегке життя, жаліючи, з доброти своєї. І коли бачив, що я не наважуюсь, то це його не те щоб радувало, але якось влаштовувало, ніби заспокоювало. Мовляв, моя совість чиста, покликав, а що не йде, тягне — справа її: баба з воза — коням легше. Він не наполягав категорично, не лаявся, не гримнув, як кажуть, кулаком по столу... А я все чекала: замкне якогось вечора двері і не пустить додому... Якби ж! Така спокійна його поведінка теж стримувала мене від рішучого кроку... Ковалю пригадалися слова Килини Сергіївни про те, що тепер, після смерті Журавля, Ніна помириться з чоловіком і заспокоїться.
	— А може, ви не наважувалися на рішучий крок ще й тому, що Антон Іванович був людиною хоч і сердечною, але імпульсивною? — спитав полковник.
	— Так, дуже сердечний, — кивнула Барвінок. — Але до чого тут — «імпульсивний»?
	— Опора неміцна. Не однолюб за складом характеру.
	Ніна Василівна уже не терзала свій ніс і розмовляла з Ковалем, здавалося, зовсім спокійно, але у відповідь на це зауваження глянула обурено.
	— Цілком природно, — вів далі полковник, — якщо ви боялися зруйнувати одне і не збудувати інше. Не були певні, чи складеться нова сім'я, як зживуться у ній новий чоловік і ваш син... А ви ж, як і кожна жінка, насамперед — мати...
	При цих словах друкарка запротестувала:
	— Не треба більше говорити про наші почуття і взаємини з Антоном Івановичем, мені це тяжко.
	— Що ж, — м'яко промовив Коваль, — перейдемо до іншого. Антон Іванович одночасно з науковою працею ще й чоботарював?
	Друкарка інстинктивно підібгала ноги. Полковник помітив цей мимовільний рух.
	— Не треба, Ніно Василівно, ховатися, я вже звернув увагу на ваші гарні чобітки і знаю, що пошив їх Журавель. Нічого поганого в цьому немає... Скажіть, багато було у нього замовниць?
	— Не було ніяких замовниць! — швидко заговорила жінка. — Він грошей не брав. І шив, може, одну-дві пари на рік тільки друзям. Він був художник, любив малювати, у мене є його пейзаж. Він казав: коли я роблю що-небудь красиве, то руки у мене зайняті, а думкам вільно і легко і мені краще думається... А ще казав, що і Лев Толстой у вільну годину любив шити чоботи... Який же тут злочин?!
	— Я не сказав «злочин», Ніно Василівно, — з притиском на слові «злочин», — зауважив полковник. — Чому ви думаєте, що ми тут з Віктором Гавриловичем тільки про злочини говоримо, все до злочину зводимо?.. Художник — це чудово. І я вам скажу, Ніно Василівно, — говорив далі Коваль, нахилившись до жінки, немов повідомляв їй по секрету, — що талановитий модельєр взуття не менший митець, ніж портретист або пейзажист... Та залишимо Толстого і високе мистецтво і повернемося, як каже приказка, «до наших баранів», тобто до прози життя. Значить, Антон Іванович грошей не брав з друзів, чи, точніше, подружок. Чоловікам, він, здається, не шив, тільки елегантні жіночі черевички або чобітки... Тоді звідки ж у нього гроші? На свою зарплатню молодшого наукового співробітника, емнеес, не дуже розгуляєшся. Он поряд живе такий самий науковець Павленко... І дружина працює, і дітей немає. Проте живе бідніше. Набагато. Може, у Антона Івановича заможні батьки, родичі? Йому хто-небудь допомагав?
	На обличчі Ніни відбився подив:
	— Що ви! Ніхто. У нього мати десь на Рівненщині чи Волині, він сам їй надсилав гроші.
	— І ще таке, Ніно Василівно. Ви сказали, що Журавель шив одну-дві пари на рік приятелькам...
	Ковалю хотілося зараз додати: «Як же ви терпіли такий альтруїзм, збираючись за нього заміж?» — але стримався. Жінка могла відповісти, що вона ще не мала на Антона прав, або сказати, що зрештою, це її особиста справа. Його дуже цікавили такі тонкощі, бо могли глибше висвітлити справжні взаємини між нею і Журавлем. Проте Дмитро Іванович сподівався, що це йому пощастить з'ясувати пізніше, не прямо «в лоб».
	— У Києві, — говорив далі полковник, — такі примітні, оригінальної моделі чобітки я вже бачив на вулицях не в одної чи двох модниць, а більше. І це у такому великому місті, як наше... Я вам, звичайно, вірю, — поспішив додати Коваль. — Але все це незрозуміло. Протиріччя. Як пояснити? Припустити, що таких чобітків пошито набагато більше, ніж ви кажете, можна і без обчислювальної техніки.
	Ніна Василівна нічого не змогла або не схотіла пояснити, і Коваль вирішив поки що залишити це питання відкритим.
	Вони іще довго розмовляли в кабінеті Струця. Старшого лейтенанта більше цікавило, що робив Журавель у вільний час, і друкарка розповідала, як іноді до нього заглядали знайомі, найбільше жінки, частіше від інших кравчиня Келя. У Антона Журавля дім був відкритий для друзів, Ніна знайшла потрібне їй слово — «доброзичливий», у барі завжди стояло яке-небудь вино, але великих гулянок господар не любив. Якщо заходив хто-небудь, гостинний Журавель пропонував чарку вина, бутерброд. Розмовляли найчастіше про інститутські справи, іноді про фільми, акторів, спортивні події, літні відпустки, про все на світі, як це буває у товаристві випадковому, що не має спільних ділових інтересів. Коли збиралося відразу кілька чоловік, могли сісти за карти. Сама Ніна, якщо не копалася на кухні — адже треба було допомогти Антону Івановичу, — теж брала участь у розмовах.
	Частенько ставили музичні записи. Бувало, господар квартири просив, щоб вона заспівала. З таким проханням звертався рідко, і вона не відмовлялася, хоч голос у неї був слабенький, Антон казав — «кімнатний».
	Приходила вона до нього часто.
	— У мене своєї машинки немає, — пояснювала Ніна Василівна, — і я майже щовечора залишалася в інституті, щоб виконати приватну роботу. І частенько, знудьгувавшись за Антоном Івановичем, кидала все і бігла до нього. Це була в мене єдина відрада... А тепер як я житиму?..
	Коваля цікавили взаємини Ніни Василівни з Христофоровою і Павленками.
	На подив Дмитра Івановича, про Христофорову вона нічого поганого не сказала.
	— Що ж, — відповідаючи на запитання Коваля про кравчиню, вперше за всю розмову друкарка мало не всміхнулася, — жінка вона енергійна, непогана з себе, багата, та Антону Івановичу не була потрібна... Вона завжди намагалася показати, що я Антонові нерівня, але я на неї не гнівалася, все одно він не на ній, а на мені хотів одружитися. Та й яка з неї дружина — зозуля вона! Доньку в Одесі покинула, своєї хати не тримається. Тільки й того, що кравчиня модна та грошей повні кишені. А Антону Івановичу не гроші потрібні були. У нього своїх вистачало. Він мені якось так і сказав: «Люблю тебе, Ніночко, за ласкавість, душевність, а у цієї Келі ні того, ні другого...»
	— Так і сказав?
	— Так і сказав.
	— От і я думаю, Ніно Василівно, — вів своє Коваль, — чи не шевство давало Антону Івановичу гроші? Інакше звідки?
	Проте і цього разу жінка лише знизала плечима.
	Розповідь друкарки весь час переривалася сумним зітханням, і якби не вміння полковника раз у раз змінювати тему, уся їхня бесіда могла бути зібганою і залитою слізьми.
	Розпитуючи Ніну Василівну про те, що вона знала або чула про сусідів Журавля, Дмитро Іванович з подивом переконався, що більше симпатизувала вона чомусь Варварі Олексіївні, говорила про неї тільки хороше, хоч, за власним визнанням, знала її лише зі слів Павленка та Антона Івановича і за весь час бачила у квартирі Журавля один чи два рази.
	— Вона, мабуть, мила жінка. Ви подумайте, товаришу полковник, яка дружина буде дозволяти чоловікові цілими вечорами стирчати у нежонатого сусіди, до якого ходять жінки?! Він, правда, скаржився, що живе «під ковпаком» у неї. Та який же це «ковпак», якщо таку волю дають?! Може, тому вважав себе «під ковпаком», що вона його, макуху, завжди штовхала у спину... Та якби не дружина, цей Вячеслав нічого в житті не досяг би...
	— Не любить, певно, байдужий він їй, тому й не ревнує, — закинув вудочку Коваль.
	— Хто знає, — відповіла друкарка, — по-моєму, любить, і дуже, незважаючи ні на що, він це не розуміє і не цінить. Хоч я особисто дивуюсь: любити Вячеслава? Він такий нудотний! Та ще й до всіх спідниць чіпляється... Він і до мене ліз! Але ж про це, товаришу полковник, — соромливо опустила очі співбесідниця, — смішно говорити! Дійшов до такого нахабства, що став освідчуватися і набріхувати на Антона. Називається «друг». Та й підходив до цього по-паскудному, хитро. Спочатку здалеку: «зрозумійте мене правильно» та «зрозумійте мене правильно». Це у нього улюблені слівця. А потім прямо сказав: «Не вірте Антонові, не одружиться він з вами... А я, Ніно Василівно, вас люблю і готовий на все.» Потрібен він мені! Я його як шугонула!
	— Ви не розповіли про це Антону Івановичу?
	— Звичайно, розповісти я не могла, мені було соромно за Вячеслава і за себе теж — Антон подумав би, що я дала привід, коли вже навіть такий нерішучий чоловік, як Вячеслав, дозволив собі освідчитися. А ще й тому не сказала, що наперед знала його реакцію. Засміявся б, як це і раніше бувало, і сказав би: «Не звертай уваги. Вячеслав — талант, а всі талановиті люди — трохи психи».
	Я часто думала, чому це Антон, який дещо і сам помічав, водиться з Вячеславом, не прожене його. Мені це було незрозуміло. Потім вирішила: тому що разом працюють в одній лабораторії.
	Шкода, Антон не бачив, що Вячеслав зовсім не друг йому, завжди заздрить. І не боявся цього.
	— Ну, чому боятися? — чи заперечив, чи здивувався полковник. — Заздрість дуже погане і навіть страшне почуття. Але від нього більше потерпає не той, кому заздрять, а той, хто заздрить. Воно точить душу заздрісника, як іржа їсть залізо. Заздрість і її рідну дочку — наклеп — я більше за все ненавиджу! — сердито сказав Коваль і раптом несподівано посміхнувся. — Сам колись потерпів від цього, — додав він. — А у чому конкретно виявлялася заздрість Павленка? — допитливо поглянув на жінку полковник.
	Перед очима Ніни Василівни калейдоскопом пролетіли знайомі картини: ось Вячеслав Адамович похмуро стежить, як вони з Антоном танцюють. Кімната невелика, і вони не так танцюють, як обіймаються. Нарешті Павленко не витримує. «Я пішов», — говорить він і підводиться. «Ти куди?» — питає Антон. «Додому. Не буду вам заважати», — з перекошеним обличчям скоромовкою кидає сусіда і зникає за дверима...
	А ось і сам Вячеслав Адамович намагається потанцювати з нею, перехопивши насмішкуватий погляд Антона, відмовляється від своєї спроби і відходить.
	Та Ніні не хотілося більше про це розповідати... Мабуть, непристойно казати, що і на неї Антонові він заздрив, та й полковник, очевидно, має на увазі іншу заздрість. І вона промовчала.
	— А може, вам просто здалося, — викликаючи друкарку на відвертість, промовив Коваль. — Чого йому заздрити? Обоє молоді вчені, обоє здібні, навіть талановиті, перспективні. Ну, припустимо, у Журавля килим на підлозі трохи дорожчий, м'якіший, меблі кращі — все це не варто заздрощів... Мені, здається, навпаки — покійний Журавель міг заздрити Вячеславу Павленку на його оригінальні ідеї, творчі знахідки. І, якщо хочете, на його спокійне сімейне життя.
	Ніна Василівна була збентежена таким поворотом теми і не знала, що відповісти. Слова Коваля немовби перекинули звичні уявлення жінки, і одвертої розмови не вийшло.
	— Згадайте іще раз, про що бесідували друзі того, на жаль, останнього вечора?
	— Я вже говорила, — втомлено нагадала Ніна Василівна, — про рукопис. Я його друкувала, але, як звичайно, механічно, не вдумуючись у зміст. Якщо почнеш вчитуватися, нічого не встигнеш зробити. Там про якийсь спосіб шліфовки, винахід Антона Івановича.
	— Друзі не сперечалися між собою з цього приводу?
	— Таж ні!
	— А настрій?
	— У кого?
	— В обох.
	Ніна Василівна трохи подумала.
	— Антон Іванович, як завжди, був веселий, радів, не знав, бідолашний, що його чекає... Випив багатенько. Павленко теж випив і, як завжди, був занудний. Він тяг своє вічне «зрозумій мене правильно» і з кожною чаркою ставав усе похмурішим. А потім сказав мені: «Нінко, налий кави, мені і нашому майбутньому мільйонерові, чорт його візьми! Бо ми сп'яніли!»
	Із словами «Антончику, любий, зрозумій мене правильно, не кривдь» поліз до нього цілуватися.
	Ковалеві раптом учувся захоплений вигук завідуючого лабораторією: «Скільки одержав би? Багато, дуже багато!.. У грошах? Не злічити!»
	Дмитро Іванович на секунду вимкнувся з реального зовнішнього світу, від усього, що його зараз оточувало. Очі цієї секунди нічого не бачили, мозок реагував тільки на голос Василя Ферапонтовича, який тоді від хвилювання зірвався і став схожим на писк комара:
	«Скільки одержав би? Багато, дуже багато... У грошах?.. Не злічити!»
	І тут-таки подумав: «А хто тепер ці гроші одержить? Журавель помер. Робота зроблена, і впровадить її вже інститут як винахід усього колективу. У всякому разі, не одного Павленка? Треба поцікавитися, що пише Журавель у своєму рукописі, чи згадує про участь Павленка? Певно, що не згадує, — відповів сам собі полковник, — адже у заголовку є тільки один автор: А.І.Журавель».
	— Значить, ви налили чайник, поставили на плиту, — далі цікавився Коваль подіями того трагічного вечора, — відкрили газ і запалили його. Запалили? — перепитав жінку.
	— Запалила.
	Кожне слово полковника Ніна Василівна супроводжувала кивком.
	— Чим?
	— Сірником. Є електрозапальничка, але я люблю сірником.
	— А потім повернулися до кімнати і раптом вирішили негайно йти додому, чому? Ви не любите каву?
	— Ні, люблю.
	— Чого ж на цей раз відмовилися? Вдома у вас є кава?
	— Зараз немає.
	— То чому ви раптово змінили своє рішення? І чи раптово? Схоже, що ви й не збиралися пити.
	Ніна Василівна не знала, що відповісти.
	— Ви заздалегідь взяли із серванта не три, а дві чашечки для кави і поставили на стіл.
	Не дочекавшись відповіді, Коваль продовжив:
	— А чому, коли ви вирішили не залишатися, на каву для двох маленьких налили такий повний, по вінця, чайник?
	— Я завжди наливаю повний... Як кожна господиня...
	— Кожна?
	— Принаймні я так звикла. У нас на кухні колонка... гаряча вода завжди потрібна...
	Полковникові весь час здавалося підозрілим, що жінка не питає, як загинув Журавель, така близька їй людина. Може, старший лейтенант проговорився, поки його не було, і вона уже все знає? Навряд!.. А можливо, на Русанівку бігала? Але ж і на Русанівці подробиць не знають. Та ні, не знає, інакше трималася б не так спокійно. І він вирішив не грати на її необізнаності і поговорити відверто.
	— Ви не питаєте, як загинув ваш друг. Вас це не цікавить?
	— Яка різниця... — гірко промовила жінка. — Його не вернеш...
	Тепер з кожною хвилиною у Ніни Василівни наростала якась неясна тривога. В чому справа, вона не розуміла і пильніше вглядалася в Коваля, навіть озирнулася навколо, намагаючись второпати, що її так тривожить.
	— Я розумію вас, — погодився полковник. — Але для нас все має значення... Антон Іванович Журавель отруївся газом, — сказав він після короткої паузи. — Вода з переповненого чайника, який ви поставили на плиту, вихлюпнулася і залила вогонь. Газ, не згоряючи, пішов у приміщення. Ніхто не здогадався перекрити його... Що ви можете на це сказати?
	Якби небо впало на голову, жінка не була б так приголомшена. Вона враз поблідла, заплющила очі і, здавалося, знепритомніла.
	Коваль кивнув на графин, що стояв на столі, і старший лейтенант Струць кинувся наливати воду в склянку.
	Але друкарка швидко опритомніла.
	— Боже мій, — пробурмотіла вона, — навіщо я тоді спішила! Чому?! Адже могла ще побути! Напоїла б їх кавою. А з яблуками та крамницями встигла б!.. Тепер усе життя буду каратися... Який гріх на душі! Це я винна, я! Ах боже мій, стара дурепа!
	Якби не трагічність події, здавалося б кумедним, як молоденька жіночка таврує себе «старою дурепою».
	— Заспокойтеся, Ніно Василівно, — зупинив її лементування Коваль. — Вас ми ні в чому не обвинувачуємо.
	При цих словах Барвінок кинула на полковника обурений погляд. До чого тут чиєсь обвинувачення?! Вона сама себе звинувачує, сама карається!
	— Ніно Василівно, скажіть, — питав Коваль, — ви знали, що й Павленко брав участь у винаході? У інституті сказали, що ідею взагалі, можливо, подав Вячеслав Адамович. А Журавель тільки розробив. Вам нічого про це не відомо? Якщо це правда, то Павленко теж став би якщо не «мільйонером», як вважають, то хоч «напівмільйонером», а можливо, й повним господарем винаходу?.. Що ви на це скажете, Ніно Василівно?.. Він і тоді здавався б вам таким жалюгідним, як зараз?
	У вухах Коваля ще звучав писклявий голос Василя Ферапонтовича.
	Друкарка мовчала. Щось говорити вона не мала сил.

		8

	— Експерти не дають вам ніяких даних, Петре Яковичу, — сказав Коваль слідчому Співаку, задумливо погладжуючи свою поріділу зачіску. — Я міркував по-всякому. Поки що жодної версії, крім нещасного випадку. Виходить, і складу злочину немає... А людину, звичайно, шкода, багатообіцяючий учений, усі кажуть — талановитий, та й просто жити б йому ще і жити.
	Отже, найвірогідніше — нещасний випадок, від якого ніхто не гарантований, — повторив полковник після короткої паузи. — Журавель, безумовно, багато у чому і сам винен, так би мовити, викликав джина з пляшки. В прямому розумінні. — Коваль поклав перед слідчим аркуш з висновком експертизи. — Ось читайте: був у стані сильного сп'яніння... Не пив би — не заснув би, забрав би чайник з плити і закрив би газ... Так що звинуватити у злочині залишається начебто тільки пляшку.
	Полковник говорив повільно, роздумливо, немов ще раз перевіряв свої міркування і водночас давав можливість Співаку заперечити йому.
	— І просити суддів засудити її на довічне ув'язнення? — зітхнув Співак. — То що, Дмитре Івановичу, по-вашому, можна закривати справу?— запитально глянув він на полковника, так само, як і той, не поспішаючи з своїми висновками.
	— І все ж таки закривати, думаю, рано, Петре Яковичу, — зітхнув Коваль. — Дивують деякі незрозумілі обставини, — відверто зізнався він.
	Розповідаючи про свої міркування слідчому, Дмитро Іванович сам себе запитував: чому він не до кінця переконаний, що це — тільки нещасний випадок? Адже все свідчить за таке. Правда, випадок украй безглуздий, та чого в житті не буває! Але полковник не розумів, чому стався цей випадок, які обставини його спровокували, і це непокоїло. Допитуючи сусідів Журавля, намагаючись навпомацки знайти провідну нитку до істини, сам собі здавався сліпим кошеням. А цього він не любив. У таких трагічних подіях, як смерть людини, на його думку, усе повинно бути гранично ясно.
	Вже після першого ознайомлення з квартирою Журавля, з оточенням загиблого, з сусідами, інститутом, ще не усвідомивши, «чому», «хто», «як», він уже відчував, що у цій сумній історії не обійшлося без спалаху чиїхось пристрастей. Діяла розвинута інтуїція, передчуття, хоч Коваль і вмів стримувати уяву, не поспішати з висновками, не копирсатися там, де злочину немає. Прагнув зараз переконатися, чи є в цьому потреба. Інакше буде тільки марна витрата сил і, головне, підриватиметься його віра в те, що у житті більше добра, ніж зла. Тому, немов перевіряючи себе у слідчого, не наполягав на необхідності шукати у цій пригоді слідів злого наміру.
	Він так само не признався Співаку, що трагедія досі невідомої йому людини — Антона Журавля — стала і його бідою і він не зможе забути про неї, поки не позбудеться повністю своїх сумнівів. В офіційній обстановці було б смішним посилатися на особисті, здавалося б, безпідставні, емоції, і він промовчав про них.
	Йому раптом згадався темний ліс, в якому заблукав дитиною. Скільки йому було тоді років? П'ять? Шість? Не пам'ятав. Зараз, немов крізь пелену, яка відгороджувала його від дитинства, він знову побачив розмиту часом картину: велетенські чорно-білі стовбури старих осик та беріз, які товстим, покорченим корінням входили в землю, високі, колючі кущі глоду та шипшини, підлісок, що настовбурчив гілки і темне шатро листя, під яке він входить, як у загадковий світ. Було наприкінці дня, не обмежений опікою матері, яка десь подалася з двору, загравшись, він опинився на узліссі старого Колісникового гаю. Ліс вабив незвіданою глибиною, таємницею, казкою. Він ішов та йшов, присмерки швидко густішали, в ньому зростав якийсь тривожний неспокій, але його тягло далі, і він не міг опиратися цій силі. І тільки коли з-за старого трухлявого пенька виглянуло кряжисте чудисько з вогненними очима, він злякався, закричав і кинувся назад.
	Ліс не відразу випустив його, і, лише вибігши на берег Ворскли, на простір, він втямив, як знайти дорогу додому.
	Через багато років зрозумів, що натрапив тоді у лісі — тільки й того! — на цілу сім'ю світлячків-гнилючків.
	На все життя у нього збереглася любов до лісу, в глибоких хащах якого завжди ховалася таємниця, зберігся потяг до невідомого, і те тривожне напруження, яке охоплювало, коли входив під темне шатро дерев, де його далекий предок-мисливець насторожено чекав зустрічі з небезпекою. Ліс людських взаємин був густіший і більш таємничий, ніж Колісниковий гай у далекому дитинстві, входячи в нього, Дмитро Іванович намагався зазирнути у найприхованіші куточки і тільки тоді заспокоювався, коли таємне ставало явним і він, як колись знову, виходив на чистий простір...
	— До того, як заснути, — після довгої паузи продовжував своє повідомлення полковник, — Журавель був у хаті не сам. У нього гостювали, про що свідчать залишки вечері на круглому столі в кімнаті. Декілька осіб, телефони яких знайшлися у записнику померлого, були опитані. А також, і насамперед, молода жінка, друкарка інституту Ніна Барвінок — коханка Журавля, сусіди, серед них і дружина колеги по інституту, молодого вченого Вячеслава Павленка — Варвара Олексіївна. Бесідували і з кравчинею Килиною Христофоровою, також приятелькою Антона Журавля. Установили, що того вечора у Журавля гостювали Ніна Барвінок і Вячеслав Павленко.
	Найбільшу увагу ми з Віктором Кириловичем, — кивнув Коваль у бік молодого офіцера міліції, який сидів на стільці під стінкою і був третім учасником цієї невеличкої наради слідчо-оперативної групи, — природно, приділили Ніні Барвінок.
	Струць, досі нічим не нагадуючи про себе, уважно стежив за міркуваннями полковника і слідчого, готовий взяти участь у бесіді, коли звернуться до нього. І ця службова етичність старшого лейтенанта пояснювалася не сором'язливістю, що була властива йому на початку служби, навіть ще тоді, коли працював з Дмитром Івановичем по справі отруєння пенсіонера Заліщука, а внутрішнім тактом. Тепер Струць став інспектором карного розшуку у міському управлінні і виконував самостійно окремі завдання. Його вже не бентежила, як колись, округла коричнева родимка над верхньою губою, схожа на штучну мушку. Він забував про неї, бо товариші перестали кепкувати, як раніше, називаючи його то «панночкою Струць», то красною дівчиною, і згадував лише, коли голився, боячись порізатися. Він завів вуса, щоб через якийсь час повністю закрити її. Обличчя його стало мужнім і набуло не удаваної, а природної серйозності і поважності. Зараз у відповідь на жест полковника, підтверджуючи його слова, він згідливо нахилив голову.
	— Барвінок — це жінка з нелегкою долею, — говорив далі Коваль. — лагідна і терпляча. Була закохана у Журавля і збиралася залишити заради нього свого чоловіка, Гната Барвінка. Вона визнала, що гостювала того останнього вечора у Журавля, який вечеряв у товаристві свого сусіди Павленка, накрила на стіл, але незабаром пішла, бо поспішала додому. Визнала, що сама поставила чайник на плиту, бо молоді люди схотіли кави. За її словами, нічого особливого того вечора не сталося. У Журавля настрій був піднесений. Він розповідав, як пощастило дати життя своїй науковій ідеї. Передрукований рукопис його роботи вона якраз і принесла того вечора. Але не повністю. Другого дня додрукувала її і прибігла в обідню перерву, але Журавель уже не був живий. Я прилучив цей рукопис до справи, — кивнув Коваль на папку, що вже лежала на столі слідчого. — Проте, гадаю, треба повернути його інституту тому, що в цій роботі є дещо корисне для промисловості. Сам я, Петре Яковичу, чесно кажучи, у машинобудуванні профан, мислення не технічне. Хоч трохи і вчився. Але тут і зайцю ясно, що винахід Журавля треба якнайшвидше впроваджувати в життя. Завлабораторією НДІ, з яким я розмовляв, вважає, що це хоч і проста, але корисна новинка, яка принесе промисловості немалий економічний ефект. Я теж такої думки...
	— Ну, це не тільки ваша біда, Дмитре Івановичу, — посміхнувся Співак, — щодо технічного мислення. — І, щоб полковник не подумав на нього, додав: — Я розберусь. Адже до юридичного два курси вчився у політехнічному. І тоді вирішимо, що робити з рукописом. У крайньому разі знімемо копію для інституту.
	— Так от, Петре Яковичу, повторюю, — сказав Коваль, — зі слів Ніни Барвінок, нічого особливого того вечора не сталося. Якщо не рахувати, що Журавель з радощів пив більше, ніж будь-коли.
	— Радів з приводу цього самого винаходу?
	— В інституті мені сказали, що він їздив у Тольятті, на автозавод. Певно, домовився про впровадження свого дітища. Можна запросити Тольятті, але гадаю, це зараз не так важливо.
	— А Павленко?
	— Про Вячеслава Адамовича розповідала мало. Обмежилася кількома фразами. Мовляв, як звичайно, мовчав. Коли відкривав рота, то тільки: «Зрозумійте мене правильно», а потім знову замовкав або буркотів щось собі під ніс. «Його і в інституті так називають: «Зрозумійте мене правильно», — казала друкарка. — А я його взагалі не помічаю. Він мені як порожнє місце». Однак зізналася, що Павленко залицявся до неї, хоч і без успіху.
	Коли пішов Павленко від Журавля, ми ще не знаємо, бо не розмовляли з ним. Вранці наступного дня він виїхав у відрядження до Єревана і повернеться тільки через тиждень. Не вважаючи його допит невідкладним, я не давав окремого доручення єреванцям. Сам хочу з ним поговорити. Для повноти дізнання... Щоб коли закривати нам справу, то з абсолютною певністю. — Коваль на кілька секунд замовк. — Якщо треба буде, викличу Павленка раніше. Він, як і Барвінок, для нас дуже важливий свідок...
	У всьому цьому треба ще уважно розібратися, — говорив далі Дмитро Іванович. — До речі, їх було троє того вечора: Журавель, Ніна Барвінок, Павленко. Коли відчинили квартиру, на столі побачили майже порожню пляшку коньяку, чарки, тарілки із ковбасою, чашки для кави. Все це, Петре Яковичу, ви знаєте. Стояло три чарки, три тарілочки, але чомусь лише дві чашечки, обидві чисті. Ніна Барвінок визнає, що каву тільки збиралися пити...
	Чому три, три і... дві? Виходить, спочатку і вона за столом сиділа, але потім, коли чекали кави, точніше окропу, несподівано пішла... Що ж сталося після того, як жінка поставила чайник на плиту — і раптом заспішила додому? Може, образилася на Журавля — адже він, судячи з розповідей, вмів скривдити несподіваною витівкою... Ніна, правда, таке заперечує... Чи, може, втеча її не була несподіваною? Не «раптом»! Запрограмованою?..
	— Так, так, це цікаво, Дмитре Івановичу, — пожвавішав Співак. — Деталь істотна. Усе там, очевидно, складалося не просто. Одвічний трикутник! Можливо, щось між чоловіками зчинилося? Якийсь конфлікт... І вона не хоче розповісти... Дуже добре, що ви звернули увагу на таку обставину, як відсутність третьої чашки для кави. Виходить, таки не «раптом» заспішила друкарка додому, а заздалегідь надумала дременути. Певно, від цього і треба нам танцювати. Дивись, виявиться головна ниточка...
	У словах слідчого Коваль відчув поблажливі нотки. Не вистачало, щоб він іще сказав: «Молодця!»
	— Деталь — це, звичайно, важливо. Але не в деталях у кінцевому підсумку справа.
	Коваль пильно глянув на Співака. У нього в минулому були складні відносини з працівниками прокуратури.
	Ще не забули в місті історію, як Дмитро Іванович воював із слідчим Тищенком, кар'єристом і бюрократом, і добився увільнення того з прокуратури. Коваль вважав, що ніхто не повинен потурати неправді, що справедливості повинні дотримуватися насамперед представники закону, інакше порушується сам принцип його. Знайшлися, проте, і захисники прокурорського мундира, які дорікали Ковалю, нібито він переслідує молодого фахівця, і якщо не безпосередньо, то іншими шляхами намагалися, у свою чергу, розквитатися з підполковником. Як відомо, це закінчилося тим, що Дмитро Іванович подав рапорт про відставку.
	Але потім усе влаштувалося, і вже не підполковник, а полковник міліції Коваль став працювати у своєму управлінні консультантом. Проте образа кровоточила і іноді спонукала підозрювати, що прокуратура залучає його до справ не просто складних, а неперспективних, які раніше чи пізніше доведеться здати в архів.
	От і зараз у Дмитра Івановича на секунду промайнула думка: а чи не дивиться на нього Співак, теж порівняно молодий слідчий прокуратури, як на людину хоч і шановану в правоохоронних органах і поки що працюючу, але хоч-не-хоч як на таку, якій місце тільки у почесних лавах пенсіонерів.
	Він помилявся, полковник Коваль, хоч по-людськи його можна зрозуміти, знаючи, які підніжки підставляли йому заздрісники. Слідчий Співак не належав до них. І хоч працювати з полковником йому довелося лише на завершальному етапі у справі про отруєння Заліщука, він уже тоді відчув до Коваля довір'я і повагу.
	Відтоді Співак змінився лише зовні, точніше, нового обрису його худорлявому обличчю надали великі рогові окуляри, яких слідчий досі не носив, незважаючи на вимогу лікарів. Але очі його так само дружньо, як і раніше, виблискували з-під скелець.
	— Те, що говорила Барвінок, звичайно, не доказово, — погодився Коваль. — Ось протокол бесіди з іншою приятелькою Журавля, кравчинею Христофоровою. — Полковник підсунув до Співака папери. — Хоч і її словам повністю довіряти не слід. Але, скажімо, її погляд на взаємини Ніни Барвінок і Журавля здається вірогідним: спочатку — службові, потім — дружні, а далі інтимні, надія у молодої жінки змінити своє життя. Дома у неї справді пекло, а у товаристві Журавля та його друзів Ніна повністю перетворювалася: зникала її несміливість, пригніченість, ставала розкутою, веселою. Вона багато читає, у неї ще не вивітрилися ідеально-шкільні уявлення про життя. Дещо романтична, якась слухняно-терпляча, вона з волі батька дуже рано вийшла заміж за людину духовно нерозвинену. Життя не склалося, і коли Журавель відродив у неї романтичні мрії, сліпо довірилася йому... Але... Але покійний усе відтягував шлюб, свідчить кравчиня, — і крах виплеканих надій був для молодої жінки тяжчий, від усіх попередніх злигоднів. Хоч, зауважу, Барвінок запевняє, що не наважувалася покинути сім'ю і перейти до Журавля сама. Та в це не дуже віриться... — Коваль зробив паузу. — Як відомо, від любові до ненависті один крок. Та ще й у таких екзальтованих натур, як ця зовсім молода жінка. У таких немає півтонів, лише крайнощі. Для них та чи інша людина: або — або. Або — велика, благородна, або — негідник, мерзота.
	Як вважає Христофорова, Ніна поступово зненавиділа Журавля. Ходила до нього й далі, але, можливо, тільки для того, щоб при нагоді помститися. Кравчиня не виключає, що Ніна Барвінок, йдучи додому, навмисне відкрила газ, щоб, заснувши, п'яний коханець загинув.
	— Гм, — пробурмотів, підвівшись, Співак. Високий і худорлявий, як жердина, він поклав окуляри на стіл і почав ходити по кабінету. — І тому забрала свою чашку? — промовив він. — Чи, заздалегідь готуючи злочин, зовсім не поставила третю на стіл? І в цьому її помилка? Припустимо отаке, Дмитре Івановичу? Чи ні?
	— Коли припустимо, що Барвінок, ненавидячи Журавля і прагнучи помститися, відкрила газ, то вона не могла не розуміти, що одночасно задихнеться і невинна людина — Павленко. А це вже щось інше, Петре Яковичу, — зауважив полковник. — Протиріччя.
	— А може, у неї і з Павленком були свої рахунки? Га?.. Або, навпаки, вони діяли разом...
	— Демонічна жінка, — посміхнувся Коваль. — У мене теж якось з'явилася така думка, але я її відкинув. На Ніну Барвінок не схоже. Не той характер... Між іншим, Петре Яковичу, кави вони так і не пили.
	— Перехотілося? Але в такому випадку хтось мав би зняти чайник і закрити газ. Наприклад, сам Журавель... А вже потім лягти спати.
	— Експертиза свідчить, — нагадав Коваль, кивнувши на папку з документами, — що Журавель дуже сп'янів.
	— Або друга людина, яка залишилася у квартирі, могла це зробити.
	— Друга людина залишалася недовго. Інакше відчула б запах газу або сама учаділа б.
	Співак мовчав.
	Коваль чекав, щоб слідчий висловився більш визначено.
	— Дуже важливо установити, заснув Журавель, коли у квартирі ще були гості чи вже коли пішли, — міркував уголос слідчий, позираючи то на Коваля, то на Струця.
	— Гадаю, ліг на диван іще при гостях. Він був такий п'яний, що навряд чи зачиняв за ними двері... А чи й заснув відразу. — Коваль розвів руки. — Дуже важко сказати.
	— Замок у дверях який?
	— Сам зачиняється. Гостей можна не проводжати.
	— Доведеться зняти у цієї Барвінок відбитки пальців. І у Павленка, коли повернеться. Хоч це навряд прояснить картину.
	— Дактилоскопію уже зроблено, Петре Яковичу, — сказав Коваль. — Вікторе Кириловичу, — звернувся до старшого лейтенанта, — де висновки?
	Інспектор Струць розгорнув папку, витяг звідти аркушики і поклав їх на стіл слідчого.
	— На ручках плити пальці тільки самого господаря, Журавля, і Ніни Барвінок. Інших немає, — прокоментував Струць.
	— Та вона й не заперечує, ця Барвінок, що запалювала газ, — вставив полковник, поки Співак розглядав знімки.
	— А де іще є ці сліди?
	— Друкарки і самого Журавля — всюди. А на вхідних дверях є й інші — цілий букет. Зараз уточнюємо, кому належать.
	— Виникає іще одне питання, — роздумливо промовив слідчий. — Чому все ж таки ми виходимо з того, що першою покинула квартиру Журавля Барвінок? Тільки з її свідчень? Ви ж самі, Дмитре Івановичу, вважаєте, що це не доказово... А якщо першим пішов Павленко? Тоді все набуває іншого освітлення.
	— Установимо. А поки що умовно, як робочу гіпотезу, будемо припускати, що все було так, як говорить Барвінок: пішла першою, залишивши друзів удвох.
	— І не попередила їх, що чайник на плиті?
	Коваль невизначено знизав плечима:
	— Каже, що попередила.
	— Як жінка, як господиня, мала б знати, за скільки часу закипить чайник. Могла б і води налити менше, та й зачекати кілька хвилин. До речі, газ було відкрито на великий вогонь... Отже, маємо підставу припускати, що між тією хвилиною, коли ця Ніна поставила чайник на вогонь, попрямувала до серванта за чашками і моментом, коли несподівано вирішила піти, щось трапилося таке, що примусило її залишити товариство. І про це вона мовчить. Адже так, Дмитре Івановичу?.. Я не відкидав би апріорі також свідчення кравчині... цієї, як її...
	— Христофорової, — підказав Струць.
	— Так, Христофорової, — говорив далі слідчий. — В них щось є, хоч сякі-такі факти. Та й міркування логічні. Ви ж згодні, Дмитре Івановичу, що любов — це таке могутнє, шалене почуття, в ім'я якого жінка, не кожна, звичайно, здатна на все: і на подвиг, й на страшний злочин... А Ніна Барвінок, як ви самі кажете, жінка романтична, екзальтована, із схованими в глибині характеру неабиякими пристрастями.
	Коваль мовчав, бо ні підтверджувати, ні заперечувати думку слідчого у нього поки що не було підстав. Щоб не кидатися від однієї версії до іншої, він вважав за краще не захоплюватися жодною.
	— Ще один цікавий момент, Петре Яковичу, — сказав він, коли Співак закінчив свій монолог. — Ви звернули увагу на чобіток у передпокої, шевське приладдя на кухні, заготовки? Якби не знав, що Журавель науковець, подумав би — професійний швець.
	— Так, дивні бувають хобі у людей, — задумливо промовив слідчий, зупинившись біля вікна, за яким кружляла біла заметіль.
	Полковнику цей порух Співака сподобався. Він і сам любив, міркуючи, позирати у вікно, у широкий білий світ, не обмежений стінами офіційного кабінету, — це немов надавало простору його думкам.
	— Трапляються... — вкинув і собі Струць, погладжуючи свій короткий вус. — У людей розумової праці особливо...
	Коваль посміхнувся: старший лейтенант, мабуть, не зараховує себе до людей «розумової праці».
	— В інституті про це його захоплення знали?
	— Певно, здогадувалися.
	— Хобі не хобі, — сказав, одірвавшись від вікна, Співак, — а мати на увазі і це треба... Але все у нас з вами, Дмитре Івановичу, поки що в сфері припущень, здогадів, а не фактів. Судячи з того, що маємо, ми нічого не маємо, — скаламбурив він. — Жодних доказів, що в цій трагічній історії є злий намір, що вчинено злочин, що це, нарешті, не просто сумний побутовий випадок, який стався внаслідок необережності і збігу несприятливих обставин... Втім, треба ще перевірити, чи була плита справна. Можливо, ручка хитається і прокручується. Могло здатися, що газ перекрили, а насправді — ні. Адже плита не нова. Так?
	— Так, не нова, Петре Яковичу, перевіримо її... Але газ і не треба було перекривати, якщо чайник іще не закипів. Коли ми з вами увійшли у квартиру, вістря краника стояло на «відчинено» і газ йшов. Хіба не так?
	— А ви певні, що чайник не закипів?
	— Навпаки, закипів, у цьому вся справа, Петре Яковичу. Адже на піддоні зібралася вода, яка бурхала з переповненого чайника, виплеснулася на конфорку і залила вогонь. А потім стекла на піддон... Товаришу Струць, — повернувся Коваль до старшого лейтенанта, — зв'яжіться з газівниками, нехай уважно оглянуть плиту. Я гадаю, — говорив далі Коваль знову до слідчого, — що хоч фактів у нас поки що немає — справа не тільки в них. Я теж не прагну шукати те, чого немає. Я тільки хочу підкреслити, Петре Яковичу, що випадок це виключний, рідкісний, подія, яка не влазить у звичайні рамки... Крім правди фактів, існує іще правда характерів... І саме вона має нам допомогти.
	— Кепський характер — це не протиправне діяння і у всякому разі не доказ. Якщо будемо переслідувати за характер...
	— Я завжди був проти обвинувачення без підстав. Але характер, хоч і не доказ, теж об'єктивний фактор, який може допомогти знайти доказ. Сподіваюсь, ви мене розумієте, Петре Яковичу?
	— Тільки при наявності того чи іншого протиправного діяння тієї чи іншої особи, якщо ми таке встановимо і доведемо.
	— Звісно. При наявності злочинної дії або такої самої бездіяльності.
	— А цього немає у даному випадку? Чи є, Дмитре Івановичу?
	— Саме це ми з вами і намагаємось установити, Петре Яковичу, і вивчення характерів осіб, причетних до події, усіх тих, хто оточував Журавля, дуже важливе.
	— Але не вирішальне. От ви, Дмитре Івановичу, наголошуєте на характері. Характер, кажете, це теж — фактор, з якого можна дістати доказ. Ви зараз, припустимо, вивчили характер Ніни Барвінок, установили, що він у неї м'який, тихий, що ця жінка не здатна на різкі, брутальні і, звісно, протиправні дії. Активного опору у життєвих ситуаціях через свій характер, як ви вважаєте, чинити не може. На активні, тим більше злочинні, дії наважиться тільки у стані крайнього відчаю. Виходить, підозрювати її начебто нелогічно... І в той самий час ви самі собі заперечуєте, не залишаючи все ж таки думки про можливість її протиправних дій. На активні дії, кажете, не здатна. «А на пасивні?» — спитаю я. Просто не зняти з плити чайник і піти, знаючи, що може статися біда, що під час бурхливого кипіння вода може залити вогонь у пальнику і до приміщення піде неспалений газ.
	Поставити на плиту чайник для кави — це дія не злочинна, а от піти, не закрутивши краник, не знявши повний чайник, не попередивши про це сп'янілих людей, — це вже злочин, злочинна бездіяльність, яка, незалежно від того, чи сталася з умислом чи без умислу, також карається законом. Здатен на таку злочинну бездіяльність названий вами м'який характер, га, Дмитре Івановичу?.. Мовчите? Виходить, справа не в характері. Хіба що тільки ця Ніна просто розтелепа, але це теж не знімає з неї вини... І взагалі, вивчення характерів — це парафія швидше слідства, ніж розшуку і дізнання, Дмитре Івановичу...
	— Ну, це ви щось вже мудруєте, Петре Яковичу, — образився Коваль. — Мені навіть здалося, що хочете повернути нас від визнаної і перевіреної дедукції до зовсім стародавніх, ще дошерлокхолмівських часів — до відкинутої індукції як методу.
	— Все ж таки, Дмитре Івановичу, треба шукати факти, докази і танцювати тільки від них, — суворо підкреслив Співак. — І Шерлок Холмс тут ні до чого!
	— Звичайно, пошукаємо, —погодився полковник. — Але не будемо забувати про характери, про спонукальні мотиви... Гадаю, що й розшук з цим впорається... Інакше ми нічого не знайдемо, не доведемо.
	— Отже, не будемо поки що закривати справу? — примирливо спитав слідчий, зупинившись проти Коваля.
	— Нічого не стверджуючи заздалегідь, — відповів полковник, — я все ж хочу з'ясувати всі обставини тієї вечері і роль кожного її учасника.
	— Я теж хочу цього, — зауважив Співак.
	— І взагалі, мені дуже не подобається ця вечеря, — сказав далі Коваль. — Але починати доводиться здалеку... Що ж, пошукаємо... Так, Вікторе Кириловичу?
	Старший лейтенант Струць ледь розвів руками: мовляв, нічого не поробиш, коли треба, значить — треба, і підвівся, розуміючи, що нараду закінчено.
	— А самогубство ви повністю заперечуєте?
	— Так, Петре Яковичу. Я цікавився в інституті: неприємностей, якоїсь біди, яка може довести людину до відчаю, у Журавля не було. Навпаки. Все у його службовому і творчому житті складалося якнайкраще... В особистому, так би мовити, інтимному — теж. Віктор Кирилович переглянув у поліклініці для вчених його медичну картку. Ніяких таємних хвороб чи психічних відхилень у нього не зафіксовано. Судмедекспертиза. вензахворювання теж не виявила.
	— Гаразд. Вирішено. Раз ви, Дмитре Івановичу, маєте сумнів у тому, що загибель Журавля — нещасний випадок, продовжимо нашу роботу, — погодився Співак. — Ведіть розшук далі. Маєте на це іще свій час. І найперше з'ясуйте, хто все ж таки останнім пішов від Журавля? І чому на столі було три тарілки, а каву збиралися пити тільки двоє?.. Чи не був тут якийсь умисел у третього: зробити свою чорну справу... і миттю зникнути?..

		9

	Уранці в квартирі Килини Сергіївни пролунав телефонний дзвоник.
	Господиня одірвалася від сходу, на якому креслила силуети суконь та блузочок, готуючись до наступного весняного сезону, моделюючи фасони, котрі мали б сподобатися її вибагливим клієнткам.
	Знявши трубку апарата, що стояв на різьбленій дерев'яній підставці, виконаній у вигляді розгорненої квітки, вона почула густий чоловічий голос.
	Голос відразу упізнала Дзвонив її одеський приятель Григорій, якого друзі називали «паном», —можливо тому, що прізвище у нього було таке саме, як у горезвісного колись на Україні польського магната Потоцького, але, мабуть, більше тому, що Григорій, незважаючи на свого молодість і незначну посаду в якомусь управлінні, був людиною грошовитою, самовпевненою і брав на себе роль лідера у будь-яких справах.
	Постійно він жив у Одесі, але столицю навідував часто. А знайомство їхнє відбулося, коли Килина Сергіївна жила ще у сонячному приморському місті разом з чоловіком та донькою. Григорій деякий час залицявся до молодої кравчині, навіть став полюбовником, але забрати її у чоловіка не наважився — дуже вже незалежною жінкою була Килина — і, бачачи, як легко справляється вона з своїм чоловіком, побоявся посісти його місце. Це Килину Сергіївну не образило, і вони залишилися добрими друзями. Пізніше дружба їхня зміцніла на діловому грунті. Григорій був всемогутній: міг дістати все — від гарної тканини і дефіцитної фурнітури до цементу і труб, котрі Христофоровій не були потрібні, але свідчили про всесильність її друга.
	Згодом Килина Сергіївна розлучилася з чоловіком і, розмінявши квартиру за допомогою міжміського обміну, одержала велику кімнату в центрі Києва. Колишній чоловік її переїхав до Кишинева, а донька Віта залишилася з бабунею в її приватному будиночку неподалік відомого одеського Привозу.
	Потоцький неголосно промовив у трубку:
	— Мені треба побачитись. Прогуляйся зараз до поштамту.
	На свій подив, Килина Сергіївна вперше відчула в його завжди упевненому голосі тривожні нотки.
	Вона сполохалася: щось трапилось з донькою? І буквально закричала у трубку:
	— Що сталося? З Вітою що-небудь?
	— Із твоєю Вітою усе ол райт! Переказувала вітання.
	У Килини Сергіївни відлягло від серця.
	— То в чому справа? — заспокоюючись, спитала жінка. — Нащо мені йти до поштамту? Заходь сам.
	— Ні, до тебе не зможу. Немає часу.
	— Тільки приїхав і вже їдеш? Але час іще є, адже поїзд увечері.
	— Я машиною. Але не в цьому річ, Келечко. Так треба. Необхідно!
	Христофорова ще не оговталася після трагедії з Журавлем і була пригнічена, проте примушувала себе працювати, бо це допомагало розважитися. Та й час підганяв: промайне місяць-другий, почнеться весняний сезон — і найбагатші її замовниці зажадають нові плаття модних фасонів.
	— Зрозумій, я працюю! Обмаль часу.
	— Ні. Зустрінемося біля поштамту.
	— Але нащо?! — Килина Сергіївна уже почала сердитися. — Що за витівки?! Та й погода гидка. Чого мені бігти на вулицю.
	— Погода нормальна. А «чого» — поясню при зустрічі.
	— Гаразд, — нарешті погодилася кравчиня, розуміючи, що «пан» не буде так наполягати, не маючи достатніх підстав, але головним чином тому, що була заінтригована незвичайною для нього поведінкою. Виправдуючи цю поступку Григорію, вона говорила собі, що дізнається і про доньку, якої два тижні не бачила і до якої Потоцький мав зайти.
	Килина Сергіївна накинула елегантне зимове пальто, пошите нею самою за своїми ж викрійками, примостила на голові грайливу норкову шапочку, яка разом з таким же темним комірцем утворювала приємний ансамбль, і, з жалем глянувши на малюнки, розкидані по столу, від яких їй так не хотілося відриватися, зачинила за собою двері.
	Григорій перестрів її, коли вона ще не підійшла до поштамту. Високий, у довгій дублянці, він якось враз насунувся, притерся до неї збоку, і Христофорова від несподіванки злякано відсахнулася.
	— Ти чого? — упізнавши Григорія, обурилась жінка.
	Втім, обурюватися вона почала вже на порозі свого будинку, бо «пан» Потоцький не тільки відірвав її від роботи, але й безсовісно обдурив, сказавши, що надворі гарна погода. Дув сильний і якийсь колючий вітер, гнав поземку, і вулиці лежали у сірому світлі невиразні й холодні, що викликало тугу.
	Втім, тоскно їй було сьогодні уже від того моменту, як прокинулася у тьмяному світанку і ще довго лежала у ліжку, намагаючись зрозуміти, чому їй так не хочеться вставати, чому раптом напосіла якась нудьга. Певних причин для цього не було, навіть сон не могла пригадати, і вона примусила себе підвестися і узятися до роботи, яка допомагала відключитися від незрозумілих тяжких передчуттів.
	На вулиці вона підняла комірець, сховала в нього лице і попрямувала до Хрещатика неквапно, хоч Григорій, певно, нетерпляче чекав її. Безцеремонність цього «пана», на що раніше вона якось не звертала уваги, з певного часу стала дратувати її. Але терпіла цього нахабу, бо був єдиною людиною, до якої після смерті бабуні могла звернутися Віта з тим чи іншим проханням як до сусіда і давнього друга їхньої сім'ї. А коли сама затримувалася у Києві, то Григорій регулярно повідомляв їй про все, що стосувалося доньки.
	Зараз, йдучи Хрещатиком, вона відчувала, що варто відірватися від роботи, як на душу знову навалюється ранковий тягар і думки повертаються до Журавля. І тьмаве світло вулиці, яке зливалося з таким же сірим низьким небом і тиснуло в грудях, якось пов'язувалося в її підсвідомості із загибеллю Антона Івановича, з тяжкою неминучістю смерті, з думками про безглуздість житейської суєти, про те, що життя влаштоване гидотно... Такі почуття її охоплювали дуже рідко, і вона буквально ненавиділа себе, коли навалювалася хандра...
	— Ти чого! — обурено повторила жінка, коли Григорій так несподівано і брутально обірвав її думки. Вона сердито подивилася на цього звичайно спокійного, діловитого чоловіка і раптом помітила на округлому, ситому обличчі його збентеження. — Так що ж сталося?
	— Та нічого особливого, — відповів «пан», йдучи поруч. — Якщо не рахувати, що мною цікавляться в міліції.
	Килина Сергіївна звела брови:
	— В якій міліції?
	— Тебе це дивує? — з в'їдливою іронією у голосі промовив Потоцький. — Тобі важливо, в якій саме? Не у вашій, київській, а, скажімо, в одеській. Це міняє справу?
	— А що? — запитанням на запитання відповіла жінка, затуляючись від пронизливого вітру, який війнув їй в обличчя. — Чому міліція?
	— От і мене цікавить: «чому»? І найголовніше, чому мене в Одесі розпитували яро твого приятеля Журавля, який живе у Києві?
	Килині Сергіївні хотілося поправити його: не «живе», а «жив», але вона стрималася.
	— А-а, — тепер і собі здивувалася Христофорова. — Тебе? Про Журавля?
	— Еге ж. Усе крутили-вертіли: де познайомився, чи винен йому гроші, скільки, яз що, коли бачилися, чи був у Києві дванадцятого грудня і всяке таке. Я їм сказав, що колись познайомився з ним у барі, але знайомство не підтримував. Нічого не винен, справ з ним ніяких не мав, а дванадцятого був в Одесі. Але ось питання: звідки їм відомо, що ми з Антоном знайомі? — уп'яв очі у кравчиню Потоцький. — Вони мені на таке запитання не відповіли б. Та я їх про це й не питав.
	— А чому мене питаєш?
	— Та тому, що вервечка до тебе тягнеться. Крім тебе, про це ніхто не знав. Ти мене з ним знайомила, і ти все нам влаштувала.
	— І що з того?
	— А те, що міліція почала провідувати тебе на квартирі, як я з'ясував. І ти до них бігаєш. От мене й цікавить, що це за нова дружба у тебе! — зле закінчив Григорій.
	— Дурень, — промовила жінка, водночас гарячково міркуючи: «Звідки все це стало відомо Потоцькому?» — і раптом згадала, що увечері, після того, як з нею розмовляв полковник Коваль, дзвонила Віті і попросила, щоб фурнітуру і тканини, які тримає вдома, віднесла тим часом, до Григорія і, якщо прийдуть з міліції, нехай скаже, що в Одесі вона не шиє. — Дурень ти, Григорію, — повторила вона. — І тому побоявся до мене зайти, — сумно посміхнулася жінка, пом'якшуючи цим свою брутальність. — Журавель помер... І взагалі, що це за розмова на вітрі, давай хоч за ріг сховаємось. Еге ж, Антон Іванович помер, земля йому пухом, — повторила кравчиня, коли зайшла у під'їзд Радіокомітету разом із сторопілим Потоцьким, що покірно поплівся за нею. — Нещасний випадок, отруєння газом. Але, можливо, і вбивство. Коханочка у нього була, Нінка, ти її не знаєш, друкарка інститутська. Дурив їй голову, обнадіював, а потім вона зневірилася. От і помстилася...
	«Пан» Потоцький не відразу зібрався з думками.
	— Виходить, помер, — промовив голосом, з якого зникли тривожні нотки і замість них з'явилися зовсім інші. Певно, його влаштовував такий поворот подій... Значить, у зв'язку з цим і викликали, слідство ведуть... — Григорій глибоко вдихнув холодне повітря і несподівано закашлявся. — Мені, звичайно, нічого не сказали, — продовжив через кілька секунд, і я подумав... У такому разі все ол райт! — уже весело закінчив він. — І слава богу. Баба з воза — кобилі легше!..
	— Та як ти смієш! — обурилася жінка. — Як ти смієш так говорити, цинік! Він у сто разів був благородніший, ніж ти.
	Вона рвонулась геть від Потоцького, але той силоміць затримав її.
	— Стривай! Хочу все до кінця з'ясувати. А ти причому, Келя, у такому разі? Чому міліція тобою зацікавилася. Хіба ти його згубила?.. Втім, і ти на нього, певно, ставку робила...
	— Мене він цілком влаштовував і нежонатим.
	— Чого ж тебе тягають?
	— Допитують усіх, хто знав Антона.
	— Але як же вони мене вирахували? Звідки узяли, що і я його знав? Я йому листів не писав, він мені теж. У хату до нього не ходив. Мене там ніхто не бачив. Виходить, все ж таки ти — інформатор. Від тебе усе йде, люба!.. А я у тебе, певно, єдиний справжній друг, і ти це знаєш. Для мене ти, твоя сім'я от уже скільки років водночас є і моєю сім'єю — адже поки що іншої не завів... Я піклуюсь, коли ти просиш, про твою Віту як про рідну дочку, і ти можеш спокійно жити тут, влаштовувати свої справи... А ти от затіяла якусь нечесну гру і своїм бабським язиком можеш згубити багатьох людей...
	Усю цю тираду Григорій виголосив з болем.
	Килина Сергіївна дивилася в його змерзле обличчя із сніжинками на віях і думала, що за багато років знайомства вона так і не розпізнала цю людину.
	— Скажи чесно, Келечко, про модель для чобітків випадком не ляпнула?
	— Потоцький, ти зовсім здурів від страху!
	— Здурієш з вами! Я не тільки за себе, але й за людей відповідаю... То поясни все ж, яким чином у них з'явилася моя адреса і телефон? Як у міліції дізналися, що я знайомий із цим Журавлем? Сам же він не міг їм цього сказати! У морзі!
	— Не знаю.
	— А те, що ми з тобою знайомі, вони знають?
	Кравчиня не знала, що відповісти. Вона не хотіла сваритися з Потоцьким, надто багато було з ним зв'язано і в минулому, і тепер, і вона справді нічого не говорила в міліції про «пана», коли її розпитував полковник. Вона не могла зрозуміти, звідки Коваль знає, що є на світі якийсь Потоцький. Але вирішила тоді, що, крім прізвища та прізвиська «пан», полковникові нічого не відомо і, звичайно, він не здогадується про головне. Тому й спитав про Григорія між іншим.
	— Ну, ось що, люба Келечко, забудь про моє існування, що е такий «пан Потоцький». Не цікався мною, не дзвони... І так само у записнику прізвище закресли. Щоб і сліду не залишилося. А що стосується Журавлевої моделечки, то цього не було, не існувало і бути не могло... Один раз взагалі до уваги не береться... Ти зрозуміла?.. Зараз тебе про це не питали, а завтра можуть і поцікавитися... Як слід второпала? Інакше це тобі може дорого обійтись! — уже з погрозою у голосі промовив Потоцький і, не чекаючи відповіді, немов відліпився від Килини Сергіївни.
	Засмутившись, не встигнувши розпитати Потоцького про доньку, хвилюючись не за себе, а за неї, кравчиня, увіткнувши підборіддя у комір, пішла назад, до своїх недомальованих модних силуетів.
	Тепер вітер видався їй іще злішим, і погані передчуття дужче охопили її...

		10

	Килина Сергіївна була, як відомо, жінкою рішучою і не боязкою, але цього суботнього дня, постукавши у двері до Павленків, вона не почувала себе упевнено. Після несподіваної розмови з Григорієм на Хрещатику вона не могла зосередитися над силуетами мод, робота не клеїлася, і Христофорова поїхала на Русанівку. Прагнучи упевнитися у своїй підозрі, що Ніна Барвінок того вечора була у Антона, кравчиня вирішила розпитати сусідів: дивись, хтось і підтвердить, що бачив її там.
	Щойно вона вийшла від Коляди, який після смерті дружини хоч і став відлюдьком, але перед натиском Килини Сергіївни не встояв, вона все ж розворушила його, і старий повідомив дещо таке, від чого жінка втратила спокій, її впевненість, що у загибелі Журавля — чи із злочинного недбальства, чи із злого наміру — винна Барвінок, зазнала удару.
	Коляда розповів, що того вечора, у середу, коли сталося нещастя у Журавля, він ходив до аптеки за ліками.
	Килина Сергіївна, яка частенько відвідувала цей дім на Русанівці, ніколи не бачила старого на вулиці вдень. В крамниці, в аптеку раніше ходила його дружина. Антон Іванович казав, що й тепер Коляда виходить на вулицю тільки присмерком. Вивернутими після давнього поранення ступнями, у величезних ортопедичних черевиках, він за допомогою ціпка незграбно пересувався дрібними кроками. Побоюючись, щоб хлопчаки, які весь час бігають на дворі на ковзанах, ганяють, не оглядаючись, шайбу, не збили його з ніг, та й взагалі не бажаючи нагадувати людям про своє каліцтво, викликати співчуття, він до присмерків не виходив на вулицю.
	Того вечора, повертаючись з аптеки, він зіткнувся у парадному з Ніною Барвінок, яка поспішала з їхнього дому.
	— Стій! — зраділа Килина Сергіївна, її підозра, що того вечора у Журавля була друкарка, підтверджувалася. — Коли це було, о котрій годині?
	— Десь о восьмій, може, на початку дев'ятої...
	— Ви що, Анатолію Трохимовичу, дивилися на годинник?
	— Ні, — відповів той. — Та й годинник у мене тільки в хаті. З собою не ношу. Он, — він показав на великий круглий будильник, що стояв на старовинному «боженківському» буфеті, купленому, очевидно, ще в молоді роки. — Ліки було обіцяно на сьому, але я зачекав, пішов пізніше, щоб, коли не готово, не стовбичити в аптеці. А мотатися мені туди-сюди теж важко. Помандрував десь пів на восьму. Поки доплентався, поки одержав, поки повернувся... Я цю доріженьку в аптеку тепер часто міряю, знаю, скільки часу треба, щоб дійти. Так і вважайте, хвилин п'ятнадцять туди і стільки ж назад, ходжу я повільно. Та хвилин з п'ять у черзі постояв...
	Килина Сергіївна повторила, немов сама до себе:
	— Восьма, початок дев'ятої... А ви не помилилися, Анатолію Трохимовичу? Адже темно було на вулиці. Може, обізвалися, тільки привиділося, що вона?
	— Ні, ні, та сама пасія Антонова. Я її в обличчя добре знаю, бо частенько бачив, як вона до нього шастала. У мене у дверях є вічко — як загримить ліфт, я й дивлюсь... може, до мене хто. Та все мимо. Немає кому і немає чого... Тільки раз на місяць пенсію приносять, але я свій день знаю. І не темно було... В парадному лампочка горить... У Журавля тоді ще сусіда, Вячеслав, сидів...
	— Павленко?!
	— Еге ж.
	— Виходить, і він у цей час був... — розгублено промовила кравчиня. Це руйнувало так гарно збудовану нею версію про злочин друкарки, яка перед цим, здавалося, підтверджувалася. — Звідки ви це знаєте, Анатолію Трохимовичу? — мало не благально, сподіваючись, що старий наплутав, спитала вона.
	— А я відпочиваю на своїй площадці. Поспішати вже нікуди... Хіба що до моєї... — сумно промовив він. — Стояв і чув голос Вячеслава. Він щось вигукував, було чути і в коридорі, а голос його я завжди упізнаю.
	Коляда іще щось говорив, щось про те, який голос у Павленка, як він його розпізнає, але Килина Сергіївна вже не слухала. Голова у неї йшла обертом. Якщо Ніна покинула квартиру Журавля раніше і у того залишався Вячеслав Адамович, то, виходить, вона жахливо помиляється і даремно грішить на друкарку. Ох, як не хотілося їй зустрічатися з Ніною і розпитувати її! Краще вже розвідати у Вячеслава Адамовича! І тоді вона наважилася поговорити з ним, тим більше що він тут-таки, поряд. Саме він і зможе їй все пояснити.
	І, попрощавшись з дідом, Килина Сергіївна покрутилася декілька хвилин на сходовій площадці, розмірковуючи, чи не занадто глибоко влазить вона у чужі справи. Але бажання розібратися у цій тяжкій історії і глибока ворожнеча до друкарки, яка у свій час зруйнувала їхній вільний з Антоном союз, перемогли.
	Двері відчинив не Вячеслав Адамович, а його дружина, яку Христофорова бачила у Антона раз або двічі, коли та заходила забрати чоловіка додому, і знала про неї із слів Журавля як про жінку скритну і не дуже приємну.
	— Мене звуть Келя Сергіївна, — відрекомендувалася кравчиня. — Здрастуйте! Ви мене знаєте?
	Варвара Олексіївна, подумавши, легенько кивнула. Вона навіть спробувала зобразити на обличчі доброзичливість, але її виказував порожній погляд нічного птаха, який вдень дивиться, але не бачить.
	— Даруйте, але я хотіла поговорити з вашим чоловіком, — вимовила кравчиня на подив самій собі не у своїй звичній манері, а тихо, зовсім не напористо.
	Запала коротка пауза. Варвара Олексіївна й далі стояла в дверях мовчки,. немов придивляючись і ледь упізнаючи відвідувачку.
	— Його немає, — нарешті сказала вона.
	— Як це немає? — здивувалася Килина Сергіївна, бо сподівалася, що в неділю мав би відпочивати удома.
	— Він у відрядженні.
	— У відрядженні? — «Ось чому не прийшов ховати приятеля!» — подумалось кравчині. — А коли приїде? Варвара Олексіївна розвела руками.
	— Тоді я хочу з вами поговорити. — До Килини Сергіївни раптом повернулася її звичайна рішучість, і, наступаючи на господиню, вона буквально втиснулася у квартиру. Миттю розгледівшись, не чекаючи запрошення, всілася на потертий диван. — Питання важливе, і нам треба поговорити.
	Варвара Олексіївна й далі стояла поруч, немов чекаючи, що непрохана гостя все ж піде.
	— Це стосується вашого чоловіка... і зв'язано із загибеллю Антона Івановича.
	Почувши таке, Варвара Олексіївна й собі опустилася на край дивана. Погляд її вже не був порожнім, в них зажеврів сердитий вогник.
	— Яка дурниця!
	— Одне запитання: коли ваш чоловік повернувся від Антона Івановича ввечері у середу, о котрій годині? Не говорив він, що у Журавля ще залишалася Ніна, друкарка з інституту?
	— А вам яке до цього діло? — спалахнула Варвара Олексіївна.
	З виразу її обличчя, на якому, як двоє чорних крил, стяглися брови, можна було припустити, що вона зараз підхопиться і вижене з хати нахабну відвідувачку.
	Але Павленко так не вчинила і, стримавшись, удала, що вкрай здивована усім цим: і появою кравчині, і її цікавістю.
	Пом'явшись, підшукуючи слова, щоб якось делікатніше висловити свою думку, і не знайшовши їх, Христофорова ляпнула:
	— Справа в тому, що Антон Іванович не випадково учадів. Там, по-моєму, сталося убивство.
	Павленко витріщилася на кравчиню і зміненим, раптом ослаблим голосом промовила:
	— Ну, що ви таке говорите! Схаменіться! Це ж абсолютна дурниця! Як таке вам у голову влізло!
	— Розумієте... — уже вільніше, палко заговорила Килина Сергіївна, відчувши, що зацікавила Павленко. — І я дала собі слово перед пам'яттю його про все дізнатися.
	— А ви хто така? Слідчий? Прокурор?! — знову обурилася Варвара Олексіївна і струсонула головою так, що її коротка розплетена коса впала на плечі, — Міліція тут була вже. Установили, що нещасний випадок. Так воно і було. Згубила людину оковита... А чого вам треба? І хто ви йому — дружина, мати або хто? Ну, були коханкою, так у нього не ви одна така, і це не дає вам права вдиратися до сторонніх людей, плести усяку нісенітницю! Йдіть собі з богом!.. Упилася людина та й заснула, забувши про газ. Скільки таких нещасних випадків!.. Минулого року парочка у гаражі, в машині, учаділа. Задрімали, забувши мотор заглушити, от і поснули навіки...
	Килину Сергіївну не образив ні тон, ні слова Павленко. Скрадливо, немов ділячись своїми міркуваннями із співучасницею, вона тихо сказала:
	— Я гадаю все ж таки, що це вбивство... І я весь час грішила на друкарку, цю саму Нінку. Ви усього не знаєте. Вам чоловік, можливо, й не розповідав, але ж і самі бачили, вона сюди частенько шмигала. Якийсь час Антон обіцяв одружитися, у неї вдома справи погані, а тут — молодий учений, талановитий, красивий. Працюючи в інституті, винюхала, що у нього велике майбутнє, і тому подібне. От і прилипла. А коли Антон Іванович слова, під настрій даного, не виконав, коли зрозуміла, що надіям її не здійснитися, вирішила помститися. А тут і нагода підвернулася. Та така, що комар носа не підточить: навмисне не перекрила газ чи просто забула? Сама поралася біля плити чи й господар? Ніяка міліція не розкопає... Ми з вами — жінки, розуміємо, якою страшною буває зневажена коханка.
	Варвара Олексіївна як заворожена слухала кравчиню. Вона вже не поривалася підвестися з дивана і випровадити її.
	— Але от яка справа, — далі ділилася своїми міркуваннями Христофорова, — я зараз трохи розгубилася. Розмовляла з вашим сусідою Анатолієм Трохимовичем, з цим дідком. Так він запевняє, що бачив, як Нінка пішла з вашого дому о восьмій вечора, тоді, в середу... І начебто там був, у Антона, і ваш чоловік. Коли піднявся ліфтом, чув його голос... Це коли Нінка вже пішла... От я й хотіла з ним побачитися, спитати, чи справді це так. Як там усе було? Коли він пішов від Журавля? Інакше що ж це виходить?.. — розвела руками кравчиня.
	— А ви певні, що мій Слава взагалі був того вечора у Антона? Діда, що з глузду з'їхав, я до уваги не беру, — суворо спитала Варвара Олексіївна. — Чи, може, ви там теж гуляли?
	— Я-то не була. А Вячеслав Адамович, виходить, був. Але не хвилюйтесь, на вашого чоловіка підозра не падає. Ваш і Антон Іванович щиро приятелювали. Мені тільки іноді здавалося, що ваш чоловік трохи заздрить Антону Івановичу: на спритність і компанійську вдачу, на те, що всі буквально закохані в нього, особливо жінки... Один час, відкрию вам секрет, Вячеслав Адамович теж на Нінку око поклав, їй, в свою чергу, це теж подобалось. Ця жінка, забуваючи, що вона лише сяка-така друкарочка, намагалася фасонити — королева, та й годі! Ваш інший раз з неї теж очей не зводив, і це було помітно. Якось Антон Іванович, підкравшись, насунув йому капелюха на очі: мовляв, не заглядайся на чуже... Але так чи інакше — Антон Іванович дорожив вашим чоловіком, і той у свою чергу намагався бути гідним цієї дружби...
	— Так, так, звичайно, — тяжко зітхнула Варвара Олексіївна, — йому без друга тепер не мед буде. Бідолаха, наступного ранку, ще до того, як стало все відомо, поїхав у відрядження і досі не знає про трагедію. Я просила не відкликати його і навіть не повідомляти про смерть Журавля. Він, звичайно, буде переживати, що не провів в останню путь свого друга... Та що поробиш... Мене іще чекає нелегкий обов'язок розповісти йому все, коли повернеться... Ну, гаразд... Чого зараз про це говорити... Нема чого... А щодо якоїсь друкарки, то це вам здалося. За Славу я спокійна...
	Вимовляла слова Варвара Олексіївна якось неохоче, мовби жорна повертала. З того, як ховала сердиті вогники в очах, совалася на крайку дивана, видно було, що ця бесіда з непроханою гостею їй вкрай неприємна і навіть тяжка і вона ледве стримує себе.
	Декілька секунд обидві жінки мовчали. Долетіли чиїсь кроки на сходовій площадці, приглушений дзвоник.
	— Хто це? — спитала Христофорова.
	— Певно, сусіда, офіцер, — роздратовано змахнула рукою Варвара Олексіївна. — Затим долетів рип дверей і радісний жіночий скрик. — Завжди по відрядженнях мотається, тепер повернувся, от і радіє, коли вдома, — буркнула вона, маючи на увазі дружину офіцера.
	Потім двері ще раз рипнули і запала тиша. Знову стало чутно, як внизу, під будинком, пирхають по бульвару машини, і їхнє холодне вуркотіння разом з морозним повітрям влітало крізь відчинену кватирку.
	Варвара Олексіївна підвелася і мовчки почала ходити по кімнаті під запитливим поглядом кравчині.
	— Усе, що ви підозрюєте, шановна, — нарешті немов через силу заговорила вона, — нісенітниця. Ваша фантазія. Я розумію, ви теж засмучені смертю Антона Івановича, але навіщо ця гра у злочин? Загинула людина з дурного розуму, під п'яну руку, я ж вам сказала, що саме так установила міліція. То нащо ж ваші домисли? Ви, до речі, тут зовсім ні до чого. І без вас тяжко. У мене від вашої балаканини, знаєте, розболілася голова. — Варвара Олексіївна стиснула обома руками голову. — Пробачте, але якщо вам і справді нема чого робити, то ось повернеться Вячеслав, я розповім про ваш прихід. Якщо у нього знайдеться бажання і сили говорити з вами про смерть друга...
	Христофорова під час цього монологу Варвари Олексіївни підвелася з дивана і стояла серед кімнати ні в сих ні в тих, немов іще сподівалася дочекатися відповіді на свої запитання.
	— Якби ви бачили, як він лежав у домовині, наш бідолашний Антон! Як живий! Тільки що очі закриті... Я присяглася біля нього...
	Варвара Олексіївна не дала їй договорити.
	— Ну чого вам іще, чого ви хочете?! Годі про смерть! Про мертвяків! Я не можу більше вас слухати!
	Й далі тримаючись за голову, виставивши наперед лікті, вона наступала на кравчиню.
	— Але от старий, сусіда ваш, мені сказав, — відступаючи, але ще не здаючись, говорила Килина Сергіївна, — що чув із площадки за дверима голос Павленка. Та я не збираюся йти до міліції, вплутуватися у цю історію, так що не кричіть!.. У мене своїх проблем вистачає...
	— Що «старий»? Знову «старий»! Цей божевільний каліка?! Та що ви тут плітки збираєте?! — зрештою вибухнула Варвара Олексіївна. — Чого ви мене лякаєте?! Йдіть звідси! — заверещала вона тонким голосом. — Геть!
	В темних очах Павленко горіла така злість, що у Килини Сергіївни побіг шкірою мороз і вона позадкувала до дверей...

		11

	Старший лейтенант Струць був на завданні, і Коваль, приїхавши до міського управління, куди викликав Варвару Олексіївну Павленко, зайняв його кабінет.
	Жінка уже чекала, коли він з'явився у довгому коридорі старого будинку управління.
	Дмитро Іванович без особливої потреби не викликав свідків повістками і, не шкодуючи ніг, волів власною персоною приходити до потрібних людей.
	Він легко вживався у побут свідків або підслідних, бо прожив уже на світі немало літ і, підіймаючись службовими східцями, залишався таким самим скромним трудягою, яким був би при будь-якій іншій діяльності. Тільки, можливо завдяки своїй професії, більш ніж будь-хто знав життя, людей, їхні інтереси, прагнення, мотиви вчинків, не лише добрих, але й злих.
	У кожний дім Коваль приходив як у свій, і люди швидко визнавали його за свого. Поява немолодого полковника, який, незважаючи на високе звання, умів по-простому погомоніти про життя, про роботу, про ціни, поспівчувати з приводу побутової невлаштованості або особистих переживань, робила свою справу. Свій серед своїх, він здебільшого досягав того, що було йому потрібне.
	Але іноді Дмитро Іванович вважав прихід до міліції свідка неодмінним. Він, звичайно, розумів, що бесідувати у цих суворих кабінетах не дуже приємно викликаним повістками, серед яких часто були люди, не причетні до злочину. Проте, як свідчив досвід, така практика часом давала потрібні результати. З поведінки у стінах міліції Коваль майже безпомилково визначав психічний стан співбесідника: щире хвилювання невинного чи напружений, удаваний спокій злочинця.
	Дмитро Іванович пропустив поперед себе Павленко, і, коли та опустилася на запропонований стілець, поправила звичним жестом і без того рівну, гладеньку зачіску, він, підібравшись, протиснувся у вузький прохід між столом і стільцем.
	Варвара Олексіївна поклала на стіл повістку і мовчки дивилася на полковника невидющими очима нічного птаха.
	Коваль довго копався у шухляді, де мали лежати бланки допиту з надрукованими анкетними запитаннями, і ніяк не знаходив цих паперів. Але він не поспішав. Риючись у шухляді, він то зітхав, то, підвівши голову, блукав поглядом по кабінету, немов чи не на стінках шукав зниклі бланки. На декілька секунд його погляд затримувався на акуратній, чорній, з відблиском воронячого крила, голові Варвари Олексіївни, на спокійному обличчі жінки, яка терпляче чекала розмови. Йому подобалися такі строгі зачіски у жінок, хоч у Ружени на голові була пишна корона, а у Наталки після багатьох маніпуляцій взагалі якесь «пташине кубло», що вкрай обурювало його.
	Нарешті бланки, що загубилися серед чистих аркушів, були знайдені. Коваль обмацав свої кишені і, виявивши в одній з них ручку, звернувся до Павленко із стандартною формулою:
	— Я допитую вас як свідка з приводу загибелі вашого сусіди Антона Івановича Журавля. Ваше прізвище, ім'я та по батькові?
	— Павленко Варвара Олексіївна...
	Записавши анкетні дані, Дмитро Іванович замислився.
	Ці дані полковникові були відомі, і запитував про них лише з формальної необхідності. А знав він уже про Варвару Олексіївну, як і про інших людей, що проходили по справі, значно більше, ніж могла містити будь-яка анкета.
	Він уявляв собі зараз маленьке чорняве дівчисько, яке босоніж, у благенькому короткому платтячку бігало по курних завулках Подолу, по своїй горбатій Мишоловці, пробратися на яку можна було тільки між убогих будиночків, що скупчились уздовж Нижнього валу. На задвірках їхніх, власне, і починалася подільська Мишоловка. Назва ця ніде офіційно не була зареєстрована. Історично Мишоловкою називали невеличкий район в іншому кінці міста. Але подоляни і цей шматочок горбкуватої землі, що підіймався від Нижнього валу, інакше не називали. І це було виправдано: приземкуваті мазанки і дерев'яні, рідко — кам'яні, почорнілі від старості і негоди, будиночки ліпилися як попало, без будь-якого плану, налазили один на одного, і часом неможливо було второпати, до якої вулички чи завулка вони належать. Це прибазарне стовпище руш уподобала сила-силенна гризунів, що, певне, спонукало так охрестити цей, як казали, забутий богом куточок. На цій повоєнній подільській Мишоловці, яка стала анахронізмом у чудовому місті, єдиною дитячою втіхою були хованки на вкритих убогою рослинністю горбкуватих пустирях та козячих ярках, а взимку — сніжки та саморобні санчата. Тут і виросла Варя.
	Дмитро Іванович не полінувався і поїхав на Поділ. Блукаючи серед халупок Мишоловки, частина яких уже стояла без вікон і чекала екскаватора, через що і вони самі, і подвір'ячка їхні, навіть присипані снігом, являли собою сумне видовище, він вбирав у себе атмосферу цього занедбаного кутка і переконувався, що, виявляється, він не все бачив, не все знає у своєму місті, в якому не тільки прожив більшу частину життя, але й облазив, як йому здавалося, найглухіші дірки...
	З коридору долетів якийсь гомін, голоси. Полковник удав, що прислухається до них, насправді ж він прислухався до іншого голосу, який час від часу, іноді у зовсім неслушну хвилину, нагадував про себе і вже добре-таки набрид йому:
	От і зараз у вухах пропищало: «Скільки одержав би? Грішми? Багато, дуже багато!.. Не злічити!»
	Найнеприємнішим, у чому Коваль не хотів собі зізнатися, було те, що, вживаючись у обстановку, яка оточувала трагічну подію, стаючи на місце то Журавля, то Павленка, то Василя Ферапонтовича, він одного разу відчув, що теж не відмовився б стати винахідником цього самого нового методу шліфування.
	«Ну, звісно, слава, популярність, свідомість того, що приніс користь державі... Але ж він людина скромна, не шукає слави... Тоді що ж?» А тим часом писклявий голос нашіптував відповідь: «Гроші!»
	«Скільки б одержав? Багато, дуже багато... Не злічити!..»
	Виходить, таки гроші?.. Але що він, Коваль, робив би з такими грішми, якби раптом одержав? Він навіть розгубився від дивного для себе запитання. У нього начебто все є, і зайві гроші йому ні до чого... Хіба тільки у зв'язку з переїздом на нову квартиру? Ружена купила б не простенькі меблі, а різьблені, румунські, тисяч за вісім, від яких у «Будинку меблів» вона відразу відвернулася, щоб не захоплюватися. І, звичайно, викинули б у Наталки стару «Ліру», а купили б їй щось гарне і сучасне... Ну, а іще що? Куди іще можна витратити купу грошей? Купити машину? Дачу? Йому досить було і службового транспорту, а морочитися з дачею ніколи. Хоч би вистачило часу впоратися з розшуками та дізнанням! А коли піде на пенсію, знайдеться де відпочити і порибалити... Ага, безумовно, купив би іще Ружені розкішну імпортну дублянку! Адже зимове пальто у неї зовсім витерлося, а одягати у місті старий кожух, в якому їздить «у поле», вона, природно, не хоче... Ні, не одну дублянку, а відразу дві! Їй і Наталці...
	Далі дублянок мрії Дмитра Івановича не сягали. Він не розумів, навіщо деякі люди, ризикуючи свободою, так рвуться до великих грошей. Золото? Діаманти? А навіщо вони? Для престижу? А кому їх показувати? Звичайно їх ховають подалі від стороннього ока. Милуватися наодинці їхньою красою? Наодинці нецікаво. Та й вироби з добротного чеського скла не гірше грають світлом. А якщо й трохи слабше, то чи варто через таку дрібницю йти на злочин?!
	Потім Дмитро Іванович, мотнувши головою, відганяв марище, знову повертався у реальне життя, ставав самим собою, і вигук Василя Ферапонтовича: «У грошах? Багато, дуже багато... Не злічити!» — у котрий раз! — втрачав свою магічну силу і ставав звичайними словами, з'єднаними у речення, в яких крім їхнього прямого змісту, нічого не було...
	Голоси у коридорі затихли. Що ж, «повернемося до наших баранів», — пригадалася полковникові його улюблена приказка, і він поглянув на Варвару Олексіївну, яка незворушно чекала його дальших запитань.
	Відповідаючи своїм думкам, Коваль раптом без усякого переходу спитав Павленко:
	— Ваш чоловік знав, яку винагороду одержить Журавель за свій винахід в разі його впровадження?
	Жінка ледь-ледь змінилася на лиці, але відповіла зовсім спокійно:
	— Я нічого не знаю про справи Журавля і його винаходи.
	Коваль зазначив собі, що він не сказав, за який винахід Журавель одержав би гроші. А Варвара Олексіївна не поцікавилася. Виходить, співбесідниця знає, про що йдеться! І крім того: він питає про чоловіка, чи знає той, а Варвара Олексіївна має на увазі себе. Він задоволене гмукнув, чим здивував Павленко, бо вона не зрозуміла, чим догодила полковникові.
	— Чоловік ніколи не говорив, над чим працює його колега, а можливо, і він з ким?
	— Часом згадував. Але що там вони останнім часом робили, не казав, та я й не допитувалася. У мене на носі річний звіт, свого клопоту вистачає.
	Про винагороду, що найбільше цікавило Коваля, Варвара Олексіївна так нічого і не сказала.
	— Варваро Олексіївно, а чому ви не повідомили чоловікові про загибель Антона Івановича? Адже він був не просто сусіда, а друг і досить близький.
	— Так, Вячеслав мій дуже дорожив цією дружбою. Але я не хотіла зірвати йому роботу, він стільки часу збирався у це відрядження! Та й дізнатися про біду встигне, чим далі вона відсунеться, тим легше буде йому пережити...
	— А не було у них якої-небудь чвари, сутичок на грунті службовому чи особистому?
	— Ніколи! І бувало, ніде правди діти, коли я часом критикувала сусіда, Слава й слухати не хотів, завжди ставав на його захист. От у нас з чоловіком таки спалахували сутички через Журавля. Через те, що мій пропадав там цілими вечорами. Я йому казала, що нехай би вже краще зовсім переїхав до свого приятеля. Бо що ж виходить: є в мене чоловік і немає чоловіка, я його ніколи не бачу. Квартирант, та й годі!
	Дмитро Іванович знову перебирав у пам'яті життя Варвари Олексіївни.
	Минав час, і Варя стала гарною дівчиною. Після школи спробувала вступити до політехнічного інституту, але не пройшла по конкурсу. Однак знову почала готуватися, розуміючи, що інститут — це прямий шлях з Мишоловки у великий світ, у більш влаштоване майбутнє. Але й друга спроба стати студенткою не вдалася. Тоді на «відмінно» закінчила бухгалтерські курси і почала працювати у банно-пральному комбінаті. Пізніше, потрапивши у комбінаті під скорочення, влаштовувалася у різні установи, але, незважаючи на працьовитість, ніде не уживалася і часто міняла місце роботи. Нарешті опинилася у тресті зелених насаджень, як їй здавалося, надовго.
	— А дванадцятого грудня він теж просидів вечір у Журавля? — спитав Коваль.
	У Варвари Олексіївни подих почастішав ледь помітно, проте Коваль це відзначив. Це було те запитання, якого жінка чекала і весь час обдумувала на нього відповідь.
	— У той вечір? — У Павленко стяглися брови до перенісся і відразу розбіглися на свої місця.
	— У середу, — допомагав їй пригадати Коваль...
	— Так, — відповіла спокійно. — Де ж іще йому бути! Я ж кажу, він там днював і ночував.
	— А о котрій годині він повернувся додому?
	Варвара Олексіївна ледь поворухнулася на стільці, немов їй стало незручно сидіти. Це було друге запитання, якого вона чекала і до якого готувалася.
	— Ви знаєте, товаришу полковнику, — промовила, намагаючись весь час дивитися Ковалю прямо в очі. — Я не пам'ятаю. Не звернула уваги. Для мене не істотно було, коли прийшов, я звикла, що приходить у різний час, іноді пізно. Я тільки накинулася на нього за те, що п'яний.
	— Ну хоч приблизно.
	— Слово честі — не пам'ятаю. Може, о шостій або сьомій...
	— А не раніше?
	— Можливо, й раніше.
	— Як же це виходить, Варваро Олексіївно, адже до шостої вони ще в інституті?
	— То, певне, був у них вільний день.
	— А у вас?
	— От якраз я прийшла з роботи, ми о п'ятій закінчуємо. А скоро й мій легінь увалився.
	— І вже встиг напитися?
	— Встиг. Хоч на ногах іще тримався.
	— А хто ще того вечора був у Журавля, не знаєте?
	— Не знаю усіх, хто міг бути. Але коханка Антона Івановича, друкарка, певно що була.
	— Ніна Барвінок?
	— Еге ж. Вона там майже щодня пропадала, немов своєї сім'ї немає. Одне слово, гультяйка, для таких і назви є не дуже благозвучні.
	— Барвінок пішла від Журавля разом з вашим чоловіком?
	— Ні, звичайно. Мій Слава від таких тримається подалі.
	Варвара Олексіївна не сказала: «Звідки мені знати?!» — що було б природно. І Коваль це теж відзначив. Розмовляючи, він одночасно, як завжди, аналізував життя людини, яка сиділа перед ним.
	Із своїм майбутнім чоловіком Варвара Олексіївна познайомилась під час екзаменів до інституту. Обоє були засмучені невдачею Варі і, кидаючи виклик долі, вирішили одружитися.
	Дітей у них не було. Молоде подружжя відкладало збільшення сімейства на матеріально міцніше майбутнє. Жили вони спочатку у матері Варі на тій самій Мишоловці, у прибудовці, куди зуміли втиснути ліжко.
	Нелегкий характер матері, яка заробляла на перепродажі зелені, що її перехоплювала раннього ранку у городників з околиць — Куренівки та Пріорки і селян з наддніпрянських сіл, наштовхнувся на тверду вдачу дочки. Варя з дитинства ненавиділа бідність і свою Мишоловку, на якій ще з довоєнних часів селився усякий дрібний торговий і ремісничий люд: підпільні кустарі, перекупники, спекулянти та інші особи без певних занять. Варя категорично відмовлялася стояти поруч матері на ринку, і на цьому грунті у них завжди спалахували сварки.
	Коваль міг зрозуміти дівчину. Він добре знав цих огрядних, крутих вдачею бабів-перекупниць, влітку одягнених у невизначеного кольору плаття, прикриті брудними фартухами, а взимку — у таких самих заношених ватяниках, з подертими рукавичками без пальців, закутаних по самісінькі очі хустками, що, як і весь невгамовний, чіпкий, базарний люд, стояли на ринку з ранку до ночі із своїм копійчаним крамом: віхтиком якої-небудь зелені, купкою картоплі або десятком старих волоських горіхів.
	Зрештою Варі довелося піти з дому. Вячеслав перейшов у інститутський гуртожиток, а вона найняла куток у сусідки. І тільки вступ до житлового кооперативу, на який їм допомогли зібратися батьки Вячеслава, сільські вчителі, що мали невеличке домашнє господарство, нарешті з'єднав їх під одним дахом.
	— А звідки ви знаєте, що Барвінок саме того вечора там була?
	— Я ж кажу, завжди прибігала, мало не щодня. І Слава сказав.
	— А коли друкарка пішла?
	Ось тепер Варвара Олексіївна знизала плечима: звідки мені знати?!
	— Пішла вона раніше вашого чоловіка чи пізніше?
	— Вони ще там самі гуляли, ця Нінка і Журавель, уже без Слави.
	— А це звідки ви знаєте?
	— Відома річ.
	— А коли ж все сталося? О котрій годині?
	— Що «сталося»? — злякано перепитала жінка.
	— Я питаю, коли все ж таки повернувся ваш чоловік? — уточнив Коваль.
	— А-а... Десь о сьомій, а може, близько сьомої, я ж казала! Ми ще вечеряли, дивилися телевізор.
	Полковник відзначив про себе бажання Павленко запевнити його, що чоловік повернувся від Журавля не пізніше сьомої години.
	— Щось цікаве передавали?
	— Фільм якийсь.
	— Назви не пригадуєте?
	— Ні. Щось військове. Я дивилася не дуже уважно, телевізор у нас маленький, чорно-білий, і я весь час відривалася. Славко був нетверезий, мусила його, як дитину, годувати.
	— Розумію, то до плити кидалися, щоб не пригоріло, то в кімнату, — погодився Коваль. — Ви не на кухні вечеряєте?
	— На кухні, — дерев'яним голосом відповіла жінка. — Але не завжди. Славко, коли вип'є, вимагає подавати йому до телевізора.
	— А годинник у вас на кухні є? — Полковник ніяк не міг пригадати, є в квартирі у Павленків годинник чи ні?
	— Так, ходики.
	— А глянути на них було ніколи, — підтримав жінку Дмитро Іванович.
	Він подумав, що слід поцікавитися телепрограмою за середу — чи справді передавали військовий фільм.
	— І добренько попоїв ваш чоловік? Варвару Олексіївну здивувало це несподіване і, як їй подумалося, підступне запитання.
	— Він, коли вип'є, їсть без апетиту.
	— Але цього разу ви його все ж нагодували.
	— Більш-менш.
	— Що ж приготували?
	Це було друге дивне, на думку Варвари Олексіївни, запитання.
	— Дайте пригадати. Яєчню, здається, з'їв. Чаю випив.
	— Кави він на ніч, звичайно, не п'є?
	— Кави не вживаємо. З одного боку — бюджет не дозволяє. Та й не дуже полюбляємо.
	«А у Журавля, судячи зі слів друкарки, просив кави. Значить, справа не в «любимо — не любимо», а справді тільки в бюджеті», — подумав Коваль.
	«Бюджет, бюджет...» — повторив він у думці слова Варвари Олексіївни. І знову до нього ніби долетів голос завідуючого лабораторією: «Грошей? Багато, дуже багато!.. Не злічити!»
	— А у Журавля він не вечеряв? Там була ковбаса, сир...
	— Напевне.
	— Загалом він був спокійний, урівноважений, ваш чоловік, коли повернувся від сусіди?
	— Еге ж, — пожвавішала жінка. — Саме так. Абсолютно в нормі, якщо не брати до уваги, що напідпитку. А чого йому хвилюватися? Усе в нього, дякуючи богові, благополучно, ніяких неприємностей...
	Коваль усе ще міркував над долею Варвари Олексіївни.
	Успіхи у навчанні Вячеслава підігрівали її надії на гарне майбутнє. Хіба не з їхньої Мишоловки вийшов відомий професор-хірург, академік, славнозвісний світовий чемпіон-хокеїст?!
	Але незабаром вона зрозуміла, що все не так просто, що помилилася, розраховуючи на талант свого чоловіка. Вячеслав виявився вкрай млявою людиною, яка не вміє використовувати свої здібності. Сповнений цікавих ідей та задумів, він не доводив справи до кінця і розгублювався при найменших труднощах. Варвара Олексіївна раз у раз підштовхувала його, вчила пробиватися в житті, буквально у спину штовхала, але від її докорів та енергійного натиску Павленко ще дужче розгублювався, починав хникати і ставав таким нещасним та жалюгідним, що Варвара Олексіївна готова була його зненавидіти...
	— Про віщо ж вони розмовляли того вечора, ваш чоловік і Журавель, ви не знаєте? — роздумливо питав полковник, мовби не тільки у Павленкової, а й у себе.
	— Звідки мені знати? — знизувала плечима Варвара Олексіївна.
	— Отже, він сам нічого не розповів, — резюмував Коваль, ніби погоджуючись з таким висновком.
	— Та я й не цікавилась, — підхопила Павленко. — А що таке, про віщо у них була розмова?
	Полковник спитав знову:
	— То о котрій, кажете, годині повернувся ваш чоловік?
	Варвара Олексіївна, певно, почала втрачати терпіння, але стримувалася, розуміючи, де вона зараз і що з нею не просто гомонять, а допитують.
	— Я вже котрий раз повторюю: не пам'ятаю точно, здасться, о сьомій.
	— Ну, добре, добре, — погодився Коваль. О сьомій — так о сьомій. Точно ви не знаєте. Так само як не знаєте, що автор нового винаходу Журавель міг одержати велику суму грошей. А Вячеслав Адамович знав це?
	— Його спитаєте, коли приїде.
	— У вас з ним не було на що тему розмови?
	— Ні.
	— Отже, підсумуємо нашу бесіду, — занотовуючи останню відповідь Павленко у протокол, промовив полковник. — Ви нічого не знаєте про цей останній вечір Журавля. Ви були вдома, поралися по господарству. Чоловік прийшов десь о сьомій годині або близько неї, напідпитку, ви його примусили поїсти. І що ж далі? — відклав Коваль ручку.
	— Він ліг спати, — з подивом у голосі промовила жінка. — Що ж іще!
	— Так, так, — сказав Коваль. — Йому було ясно: Варвара Олексіївна щось намагається приховати.. Вона заперечувала все, що хоч трохи наближало полковника до уточнення часу, коли розійшлися гості Журавля. Що примушує її так діяти? Адже поки що її чоловіка ні в чому не підозрюють. Виходить, вона сама не задовольняється версією нещасного випадку і вирішила, що міліція шукає винних.
	— Чому ви весь час говорите неправду, Варваро Олексіївно? — дивлячись жінці прямо в очі, — спитав Коваль. — Ви за когось боїтесь? За чоловіка?
	В округлих совиних очах жінки з'явився тьмавий вогник.
	— Не провокуйте мене, товаришу полковник. Я нікого не захищаю, ні за кого не боюсь. Будемо одверті: якщо хтось і винен, що забув перекрити газ, то це або він сам, або його коханка, Ніна, вона ще залишалася і пішла пізніше. У них, знаєте, були свої, дуже дивні взаємини.
	— Ви ж не стежили за часом!
	— Я чула через двері, як вона викликала ліфт і поїхала. Ліфт у нас так гуркоче, що хочеш не хочеш почуєш... Та, зрештою, якби й Слава мій залишився, який в цьому злочин? Так що мені нема чого приховувати, обдурювати... і боятися нічого...
	Коваль не міг не погодитися з логікою Варвари Олексіївни. Й справді, п'яний Павленко, якщо й залишався з Журавлем і пішов останнім, міг не помітити чайника на плиті, тим більше що вони сиділи у кімнаті, а не на кухні.
	Немов перевіряючи себе, Коваль витяг з папки, яку приніс до кабінету, фотографії квартири Журавля, зроблені, коли відчинили її. На одній з них, сфокусованій на кухню, через дверний отвір було видно плиту і чайник на ній. Але це ще нічого не доводить: щоб виявити якусь невідповідність, помітити, що вогонь не горить, а ручка повернута на газ, і справді треба було дуже уважно придивитися.
	— А ми нікого не обвинувачуємо у злочині. Ви неправильно мене розумієте, Варваро Олексіївно. Моє завдання — з'ясувати обставини смерті Антона Івановича Журавля, установити істину. А обвинувачувати буде прокурор, якщо виявиться злочин...
	І все ж Коваль відчував, що Варвара Олексіївна чогось боїться, нещира з ним... «Все-таки чому вона не повідомила чоловіка про загибель друга? — думав він, поки жінка підписувала аркуші протоколу. — Чому? Чого вона боїться?»
	Відповіді Дмитро Іванович не мав і, позначивши час, розгонисто підписався на її перепустці...

		12

	Дмитро Іванович думав, що добре знає свою Наталку, яку, не помітивши, як це сталося, давно перестав називати «щучкою», і був упевнений, що, живучи окремо від сім'ї, у квартирі Ружени, вона не забуде батьківський дім.
	Здавалося, не помилився. Дочка частенько бігла з інституту не до себе, а до них. Іноді вмощувалася, як колись, у кабінеті Дмитра Івановича, в його улюблене старе крісло, і, добре що батько повертався додому пізненько, готувалася до занять, користуючись книжками з юриспруденції, яких у самої не було.
	Не заставши дочки у себе, Коваль звичайно задовольнявся розповіддю Ружени, що та пообідала чи повечеряла і поїхала.
	Єдине, що дивувало Дмитра Івановича: Наталка могла зникнути буквально за кілька хвилин перед його приходом. Особливо останнім часом. Дівчина, здавалось, не дуже скучала за батьком, навіть уникала його, немов боялася, коли б він не почав розпитувати про те, що вона не була готова розповісти. Ружена — інша справа. Подружившись з нею, хоч колись вони ледве уживалися під одним дахом, Наталка була з нею відверта як з подружкою.
	Дмитро Іванович радів, що між дорогими йому людьми склалася міцна, сердечна злагода, і одночасно якось по-дитячому заздрив їм, ревнував Наталку до Ружени, вважаючи, що дочка має бути все ж таки ближчою до рідного батька, ніж до мачухи. У такі хвилини йому пригадувалося, як дружно жили вони удвох з малою Наталкою, які славні були ті вечори, що минали у щирих розмовах на великій, затишній кухні їхнього старого дому.
	Так, все це було. І все це в минулому, як у минулому і маленька гостроносенька дівчинка-щучка з бантами у кісках, зав'язувати які він довго учився, дівчинка, що стала тепер цілком самостійною людиною. Два роки тому вона залишила філологічний факультет і вирішила стати, як він думав, під його впливом, юристом. Чи не шкодує вона тепер, що так вчинила?
	Здається, ні. Але хіба скаже правду?
	Втім, очевидно, все так і мас бути, а він — старий буркотун і не розуміє молодь.
	Цієї неділі, як частенько у вихідні, Коваль їздив по роботі в район. Перед вечором подзвонивши додому, він почув від Ружени, що Наталка знову — який уже день! — не показувалася.
	У голосі Ружени вчувалися тривожні нотки. Він перепитав, чи не трапилось щось непередбачене. «Здається, все гаразд», — відповіла дружина. Це непевне «здається» збільшило його неспокій. Тоді вирішив поїхати не додому, а до дочки. Ружена не заперечила, навіть зраділа, що теж було незвичним і дужче занепокоїло його.
	У Наталки сиділи друзі.
	Дмитро Іванович одним поглядом охопив знайому обстановку кімнати, з якої ще немов не вивітрився подих Ружени, — скромні шпалери на стінах, невеличкий стіл під вікном і круглий журнальний столик посеред кімнати з двома кріслами, що забрали велику частину площі, і зручний розлогий диван «Ліра». Все це залишилося від Ружени. Наталчиного було тільки вузенький туалетний столик з дзеркальцем, бо свій Ружена забрала. На журнальному столику зараз стояли чотири чашечки для кави і вазочка, з карамеллю. Дівчину, яку звали Ритою, худорляву, довгов'язу і окату, з постійним, немов застиглим, виразом подиву в очах, із золотавими локонами, які двома ручаями падали на плечі, Коваль знав, а кремезного парубка з розпатланим чубом, який сидів поруч Рити, Дмитро Іванович бачив уперше.
	У Коваля був свій ключ від кімнати, і поява його стала несподіванкою. Рита кивнула у відповідь на «здрастуйте», а хлопець, побачивши людину у формі полковника міліції, повільно підвівшись, промовив з посмішкою «уже?» і назвався Панасом Потушняком. Посмішка у Панаса була доброзичливою і привітною. Коваль, перебуваючи у доброму настрої від тієї хвилини, як побачив свою Наталку, сприйняв жарт і відповів у тон:
	— Поки що. — І додав: — Дмитро Іванович.
	«Три і чотири». Троє людей і чотири чашечки»? — Згадавши пораду Співака звернути увагу на те, що у квартирі Журавля трагічного вечора на столі стояло три тарілочки і тільки дві, а не три чашечки для кави, Коваль внутрішньо посміхнувся. Він уже помітив у затемненому кутку кімнати, біля вікна, ще одного хлопця. При появі Коваля юнак підвівся з крісла, дотягуючись головою мало не до стелі, і так завмер, трохи нахиливши голову.
	Полковник і його, так само як і Панаса, бачив уперше, але якимсь особливим чуттям зрозумів, що саме цей смуглявий — йому спочатку здалося — чорний! — юнак з буйною гривою волосся і широко поставленими великими очима цікавитиме його найбільше.
	— Не лякай людей формою, — засміялася Наталка, кидаючись назустріч батькові. — Давай шинель повішу. І знайомся, — додала, кивнувши у бік смугляка: — Хосе. Із Куби, вчиться у нас, в університеті.
	Хосе, почувши своє ім'я, вклонився і, чітко вимовляючи кожний склад, сказав:
	— Здрастуйте!
	Коваль мимоволі довше, ніж годилося, затримав погляд на приємному мужньому обличчі молодого кубинця і ніби знову почув тривожні нотки в голосі Ружени.
	— Хосе — фізик, вчиться разом з Панасом, — торохтіла тим часом Наталка, беручи у батька шинель і ховаючи обличчя, що зашарілося.
	Зніяковілість доньки, яка притьмом кинулася з шинелею у коридор і потім довго не поверталася в кімнату, багато чого підказала Дмитру Івановичу.
	Потроху почалася розмова і навіть набула гостроти. Панас, який терпляче мовчав, поки Дмитро Іванович цікавився навчанням Рити, раптом у відповідь на запитання Коваля, що думають молоді фізики про перспективи своєї науки, чомусь роздратувався. Він сказав, що попередники, які відкрили поділ ядра, не зуміли упоратися із джином, випущеним з пляшки, і тепер молодому поколінню треба міркувати не стільки про те, як глибше проникнути в невідоме, скільки як загнати джина назад і врятуватися. Він сипонув цілу жменю претензій до батьків, немов тільки й чекав нагоди, і посмішка, з якою він це робив, була не іронічною, а в'їдливою. Відчувши, що атмосфера електризується, Наталка спробувала жартом розрядити її:
	— Стій, стій, Панасику, насамперед скажи, чому ти здригнувся, коли зайшов тато? — спитала, сміючись, дівчина, ставлячи перед Дмитром Івановичем чашечку кави. — Адже так? Форма злякала?
	Усі запосміхалися. Панас розгубився, не сприйнявши повороту розмови. А Коваль вирішив, що донька намагається відвернути його увагу від Хосе, який і далі мовчки сидів у кутку.
	— Можливо, цілком можливо. У кожній людині живе почуття вини.
	— Навіть якщо ні в чому не винен?
	— Почуття це непоясниме, може з'явитися й у невинного. Воно уроджене.
	— Звідки ж воно, від першого гріха Адама, чи як?
	— І Єви, — засміялася Рита.
	— Ти великий єретик, Панасе, — вигукнула Наталка. — Яке може бути почуття вини, коли людина твердо знає, що вона невинна! Ти мелеш дурниці!
	— От-от, — вчепився Панас. — От-от, — повторив він, — якщо «твердо знає». А якщо «не твердо»? Ти хоч іще тільки третьокурсниця юрфаку, а вже, бачу, мислиш правильно, у, так би мовити, точно окреслених рамках закону, не забуваючи про презумпцію невинності і не припускаючи жодних варіацій.
	— Ти мелеш дурниці, Панасику. Це — софістика. Давай краще наллю тобі ще кави.
	Юнак відмахнувся від Наталки і промовив до Коваля:
	— А що про це скаже Дмитро Іванович? Якщо дозволено спитати.
	Полковник, не кваплячись, ковтнув кави з чашечки і поставив її на стіл.
	— Знаєте, Панасе, я з вами згоден.
	Наталка здивовано поглянула на батька. Юнак теж не чекав такої відповіді.
	— Так-так, — підтвердив Коваль. — Є люди з дещо травмованою психікою. Вони завжди себе почувають винуватими не у чомусь конкретному, а, так би мовити, взагалі. — Дмитру Івановичу згадався художник Сосновський, який узяв на себе чужий злочин. — Такі люди, — говорив далі полковник, — уникають колективу, товариства, стають відлюдьками, скуті, повторюють те, що їм підказують, і в певних ситуаціях готові без опору признатися в тому, чого вони й не робили. Можливо, це тягнеться ще із старих часів, з дореволюційних, як психологічний атавізм. Протягом століть у старій Росії панувало беззаконня. Тільки в ній могла з'явитися така страшна приказка: від суми і від тюрми не зарікайся. Перед богом і царем усі були рабами, усі винні. І це почуття передавалося з роду в рід...
	— Ви гадаєте, що звідти і нинішній страх перед свавіллям, коли про царя вже й забули давно? — з іронією спитав юнак.
	В загальному плані, сказати б, у соціальному масштабі, страх ми подолали. Ще у сімнадцятому році. Пізніше були серйозні порушення закону, страхіття культу Сталіна. І от у декотрих людей, особливо у молодих, як ви, з'являється недовіра до закону... Таке уявлення про закон хоч і тягнеться, так би мовити, здалеку, з часом все ж таки зміниться. Але процес, звичайно, тривалий і залежить значною мірою від виховання...
	— Навряд зміниться, — буркнув Панас. Невпевненість і страх сидять насамперед у вас, у старших, сидять глибоко, не виколупаєш. Страх відкладався у ваших душах роками, як стронцій у кістках. Він породив у вашого покоління лицемірство і брехню... — вовкувате насупився хлопець. — У нас цього менше і воно, тут я з вами згоден, спадкове... Але є й інший страх. Не від колишнього царя-батечка... Ось я — фізик. Що мої батьки-фізики залишають мені у спадок? Атомну, ядерну, нейтронну бомби і тому подібне, у космосі — лазер, на землі — чумні бактерії. Веселенька перспектива!.. Ви все це створили і підете, а нам розбиратися, жити з цим... А може, й не жити. Кожної секунди усе може обірватися.
	Коваль розумів, що Панас має рацію. Адже це різні речі: мужність у дні революції, сміливість проти названого класового ворога і епідемія страху у роки сталінського терору, зверненого в середину революції, проти своїх, проти усіх і кожного. Страх цей тому й виник, що чистий розум людей не міг збагнути підступність «батька народів», котрий найогидніші свої вчинки вміло маскував у світлі шати ідеалів і надій.
	Погоджуючись у душі із студентом, Дмитро Іванович, проте, не хотів при Наталці визнати свою поразку, не бажав, щоб його власний душевний світ, який стільки років готував їй у спадок, руйнувався зараз на її очах. А крім того, його дратувала безцеремонність, з якою молоді люди наввипередки звинувачують батьків, не замислюючись над тим, яких страхіть довелося зазнати у ті гіркі часи цим самим батькам, «їм тепер, слава богу, легше, — подумалося Ковалю, — вони можуть судити наше покоління, а ми безсило схиляємо голову перед їхньою правдою, бо не можемо повернути час назад, повернутися у своє минуле і змінити його».
	— Не розбиратися, а боротися, — продовжив Коваль. — Адже ви, сподіваюсь, не ретроград, сам майбутній учений і прекрасно розумієте, що відкриття поділу ядра — найбільше досягнення людського розуму. Але використати це відкриття можна і на шкоду людям. Фашизм, як явище глобального злочину, також намагався використати досягнення науки з варварською метою. Тепер ви, молоді люди, майбутні вчені, повинні ще глибше проникнуть в таємниці матерії і знайти способи виключити можливість воєнного застосування наукових відкриттів. Старше покоління, яке ви обвинувачуєте в усіх труднощах нашого століття, врятувало світ від коричневої чуми. Зараз ваше завдання — відвернути війну.
	— А ви що? У кущі?
	— Ми теж не складемо зброї... А що думає про це наш молодий друг? — звернувся Коваль до кубинця, який не втручався в дискусію, намагався второпати, про що йдеться, і слухняно посміхався, коли посміхалися інші. Дмитро Іванович, хоч би про що розмовляли, не випускав його з думок.
	— Хосе не так добре опанував мову, щоб розмовляти на абстрактні теми, — кинулася на його захист Наталка.
	«Як не опанував? — хотів спитати Коваль. — Як же вчитися без мови?» Але не встиг промовити це, як гість сказав:
	— Я все зрозумів, Наталонько, твій папа хоче знати мою думку.
	Він виразно вимовив кожне слово, і Коваль помітив, що ім'я його доньки молодий кубинець вимовляє якось особливо м'яко і ніжно, — і це зовсім не порадувало його.
	— Гадаю, — говорив далі Хосе, — війна — це погано, зовсім погано. У мене вдома теж так думають, папа і мама.
	— У Хосе батько комуніст, — поспішила підказати Наталка.
	— Це добре, що комуніст, — зауважив Коваль, розуміючи, що дочка хоче, аби Хосе сподобався. Втім не біда, якщо Наталка заприятелює із хлопцем з далекої країни. По-перше, цей Хосе, можливо, й справді людина непогана, у всякому разі, відразу помітно, що вихований, інтелігентний, — заспокоював себе Дмитро Іванович. І потім знайомство, навіть дружба — це не любов! Долаючи батьківський егоїзм, Коваль теж проймався симпатією до цього привітного хлопця. — От у боротьбі проти війни і зникне непевність у майбутньому, у кого вона з'явилася, — говорив полковник далі. — Ми в вас віримо, віримо в молодь. Мені доводиться зустрічати різних людей, частенько, як ви розумієте, не найкращих представників роду людського. Проте своєї думки не міняю. При уважному розгляді і серед них виявляються такі, що випадково спіткнулися у житті. Головним чином через те, що їх навчили споживати, а не створювати... І їх треба не так карати, як перевиховувати, допомогти озирнутися на себе і зіп'ястися на свої слабенькі ноги. А загалом молодь у нас прекрасна. Тільки гідність не кричить про себе на кожному перехресті, а виявляється в ситуаціях екстремальних...
	— Ну, Дік. ти чудовий пропагандист! — вигукнула Наталка. — «Дік» — це Дмитро Іванович Коваль, скорочено, — пояснила вона Хосе і Панасові.
	Дівчина весь час намагалася відвернути увагу батька від кубинця. Дмитро Іванович з теплотою зауважив про себе, що донька давно вже не називала його так. Невже повертається їхня колишня дружня щирість?!
	— По-моєму, теж усе правильно, — вигукнула й Рита. — І ти, Панасе, закрийся! Замовкни!
	— Було б добре, якби наш друг не просто замовк, а зрозумів...
	— Може, й так, — нарешті погодився хлопець.
	Наталка підійшла до кватирки і трохи відчинила її. У кімнаті повіяло прохолодним повітрям.
	Дмитро Іванович з насолодою вдихнув його і відвів погляд від Хосе, якого досі ніяк не міг випустити з поля свого зору. Тепер його погляд, блукаючи по хаті, впав на чобітки, що виглядали з глибини коридора. «Наталчині?.. Чиї ж іще?» — подумав він, бачачи, що Рита свої не скинула і немов демонструє їх, поклавши ногу на ногу.
	Коваль зрадів: таки купила! Не буде більше мерзнути у старому, не раз лагодженому взутті.
	Це була ціла проблема: зимові чоботи для Наталки. Добрі хазяї, як відомо, купують сани влітку, а воза взимку. У Ковалів так не виходило. Влітку Ружена здебільшого була в «полі», Наталка теж працювала у глушині, у будівельному загоні, і пізно восени, коли повернулася на навчання, чоботи у місті уже стали проблемою.
	Звісно, грубезні, тупоносі, на важкій і ламкій платформі, виробництва місцевих фабрик, стояли у крамницях. Та дівчата і задарма не хотіли їх брати.
	Скільки разів обмірковувалося у домі питання, де купити імпортні чобітки. Полковник не вмів заводити потрібних зв'язків. В сім'ї йому не дорікали, але він сам карався тим, що чим ближче зима — тим менше у Наталки надії купити те, що їй хочеться, хоч гроші на купівлю вона завжди носила з собою і пірнала у всі взуттєві крамниці, які потрапляли їй на очі. Нарешті впала зима, наближався Новий рік, а чобіт у дівчини так і не було.
	Але й ці чобітки у коридорі раптом викликали у Дмитра Івановича якусь невизначену тривогу. Щось знайоме здалося йому в них. Хоч що саме — втямити не зміг.
	— Наталочко, — сказав полковник. — Тебе, виходить, з обновою! — кивнув на чоботи. — Чого ж мовчиш?
	— Еге, тату!.. А хіба Ружена не сказала? Вже два тижні як ношу...
	Коваль похитав головою.
	— Говорила, напевне! Тільки ти, як звичайно, про наші справи в одне вухо впускаєш, у друге — випускаєш...
	Це було несправедливо. Хіба мало непокоїло його, що донька без зимового взуття?! Але, видно, така доля батьків.
	З якогось часу Дмитро Іванович почав помічати за собою, що він не те що підлещується до вже дорослої доньки, а якось вкрай запобігливо прагне догоджати їй і переживає, коли та не зважить на його думку, заперечує, або, ще гірше, не помічає його. Не маючи сил перебороти себе, Коваль іноді говорив з нею різкіше і категоричніше, ніж цього вимагала обстановка і йому самому хотілося...
	От і в цій дискусії, коли Наталка стала на його бік, він буквально засяяв, а коли несправедливо дорікнула за неувагу, образа боляче штрикнула у серце. Він спохмурнів і сухо промовив:
	— Ну, покажи обнову, похвались.
	Дмитро Іванович подумав: «А чому Ружена не захотіла поїхати до Наталки разом?!» Втім, відразу згадав, що у неї багато хатніх справ. Як у кожної жінки, що працює на службі, на господарювання залишалися тільки субота і неділя. А тут їм запропонували квартиру на новому житловому масиві Оболонь. І хоч іще не виписано ордер, але все одно треба готуватися до переїзду.
	Наталка попрямувала до коридору.
	— Я їх протру.
	— Хіба вони брудні? — здивувався Коваль, знаючи, яка чистьоха Наталка.
	— Та ні, помила, коли прийшла. Але все ж таки тобі доведеться брати в руки.
	Дмитро Іванович з цікавістю оглядав чобітки. З сірої м'якої шкіри, на високій каучуковій платформі, вони справляли приємне враження. Але чому його так цікавить їхня своєрідна форма? І раптом Коваль згадав: таку ж оригінальну модель, втілену в іще більш елегантному чобітку, він уже бачив у хатній майстерні загиблого науковця. Як чобітки від нього могли потрапити до Наталки?! Невже й вона стала замовницею Журавля?!
	Пильно поглянувши на дочку, яка стояла перед ним із задоволеним, навіть урочистим виразом на обличчі, немов чобітки були її не знати якою перемогою, полковник нічого не сказав і знову став розглядати взуття.
	Так, звичайно, Журавель тут ні до чого! Як могло таке в голову прийти? Чобітки мали довгасту фабричну наклейку, припасовану уздовж внутрішнього боку халяви. «Salamander», — прочитав він уголос.
	«Чи не кубинець їй дістав?! Цього ще не вистачало!»
	— Це німецькі, західні, — підказала Наталка.
	— У якій крамниці купила?
	— Дістанеш такі у крамниці! Наставляй кишеню! Оксана з філологічного переуступила. Вони їй тіснуваті. Одне слово, мені пощастило.
	Перед очима Коваля немов з'явилася росла дівчина з голубими очима і великою житньою косою. Раніше вона частенько заглядала до них.
	— А де Оксана взяла?
	Наталка знизала плечима: мовляв, яке це має значення.
	Далі Дмитро Іванович вирішив не розпитувати при сторонніх і почекати, поки усі підуть.
	Гості ж, і Наталка, певно, найбільше чекали, що ось-ось сам Дмитро Іванович їх залишить. Тому нові дискусії не зав'язувалися: йшлося до того, хто кого пересидить.
	Наталка починала гніватися: чого це батько так засидівся, адже у нього завжди справ по горло — і вдень, і вночі. Певно, не сподобався Хосе і він ніби випроваджує його з хати. Вона то копалася на кухні, то прибігала з чайником і знову припрошувала до кави. Спробувала завести розмову, але її не підтримали, і вона не знала, що робити: товариство розпадалося.
	Раптом молоді люди, немов за командою, підхопилися і почали прощатися.
	Наталка ще спробувала їх затримати, кидала благальні погляди на батька: невже не здогадується, що його присутність зв'язує молодь! Але Дмитро Іванович — мовби не до нього.
	Зрештою, випроводивши гостей, Наталка повернулася в кімнату зла і почала торохтіти чашками, виносячи їх на кухню. До батька — ні пари з уст.
	Та Коваль, ніби не розуміючи стану доньки, спокійно перепитав:
	— А Оксана де взяла їх?
	Наталка спочатку не второпала, про що мовиться: уся іще була в полоні гірких думок про зіпсований вечір.
	— Кого «їх»?
	— Чобітки.
	Дмитро Іванович як узяв взуття до рук, так і не випускав, усе роздивляючись імпортний штамп на підошвах і наклейки на халявах.
	— Твоя Оксана не знайома з таким Журавлем, Антоном Івановичем, молодим науковцем?
	— Не знаю.
	— А ти?
	Наталка не відразу відповіла, міркуючи, чим викликане це запитання і яким чином воно зв'язане з чобітками.
	— Вперше чую. А що таке? Нащо тобі? — буркнула дівчина.
	З ледве прихованим хвилюванням Дмитро Іванович чекав, що відповість дочка. Справді, що йому відомо зараз про її життя, крім того, що вона вчиться? Чи не зарано одержала повну самостійність? Але, чорт забирай, двадцять років — вік, який не тільки не потребує, але й не терпить батьківської опіки, якщо йдеться про справжню людину! А як живуть на віддалі від рідних студенти вузів, та й технікумів, хлопці та дівчатка п'ятнадцяти-шістнадцяти років, декотрі з яких вперше потрапили у велике місто? Він сам з чотирнадцяти — в людях!.. Дуже вже затягується у нинішніх підлітків інфантильність, багатьох з них батьки пеленають аж до сивої бороди.
	Але так само як чоловік звичайно останнім дізнається про те, що у дружини з'явився коханець, так і батьки частенько останніми довідуються про таємні захоплення і неконтрольовані вчинки дітей, які вислизають з-під їхньої моральної опіки. Хоч як це дивно, прорахунки виховання виявляються і у так званих благополучних сім'ях, наприклад, педагогів, які успішно прищеплюють високі ідеали своїм підопічним і не помічають біди у власній хаті. Коваль не раз замислювався над цим парадоксом, особливо після смерті Наталчиної матері, коли виховання дівчинки повністю лягло на його плечі. Розмірковуючи, він прийшов до висновку, що оскільки не лише око, але й душа людська має властивість гірше бачити те, що поруч, поблизу, а ліпше — у інших, збоку, у себе вдома люди наче сліпнуть, бачать не те, що є, а що хотілося б. Адже діти є продовженням їх самих, люди вірять в усе краще в них, як в самих себе, і спробуй побачити у нащадках те, чого не хочеться помічати у самому собі!
	Він так боявся колись за Наталку, якій через свою службову завантаженість не міг приділити достатньо уваги! Але, можливо, саме те, що вона розуміла батьківську заклопотаність, а також необхідність посильної праці в домі, співучасті у їхньому спільному житті, виховувало краще за будь-які нотації. Це й допомогло їй у так званому переламному віці уникнути спокус, які зустрічалися на шляху незміцнілого характеру і юного розуму.
	Усе це миттю промайнуло в голові Дмитра Івановича.
	— Вперше чую про якогось Журавля, — повторила дівчина. — Що за чудне прізвище! А в чім річ? Чим тобі не сподобалися вони? — Наталка сердито кивнула на чобітки.
	Полковник полегшено зітхнув.
	— А де старі?
	— У комірці.
	— Могла б іще обійтися ними якийсь час. А ці я візьму. З поверненням, — зводячи все на жарт, посміхнувся Дмитро Іванович.
	— Навіщо? — здивувалася Наталка. — Крадені вони, чи що?! Чи вбивця їх продав??
	Дівчина почала обурюватися. На язику у неї вертілося: «Сам не купив, а ще й зараз, коли я дістала...» Але вголос не вимовила.
	— Наталко! — зупинив її батько. — Втім, поки що обійдуся, — розміркувавши, вирішив Дмитро Іванович. — Взувай їх, і провідаємо Оксану. Так буде краще. Вона живе, як і досі, у гуртожитку?
	— У гуртожитку! — роздратовано відповіла дівчина. — Та навіщо їхати?
	— Треба поговорити.
	— А без мене не можна?
	— Краще з тобою, — наполіг Коваль.
	Голос Дмитра Івановича став суворим, і дочка не наважилася більше заперечувати.
	Коваль розумів настрій Наталки, але зараз це уже не важило для нього так, як десять-п'ятнадцять хвилин тому, бо деякі здогадки, що несподівано спали на думку, стали для нього істотнішими, ніж будь-що, і він мусив, не відкладаючи, переконатися в їхній справедливості.
	Треба було з'ясувати у Оксани, у якій крамниці, де, у кого купила вона ці чобітки, а за одним разом поговорити з донькою, але вже не про чоботи, а про дещо інше, не менш важливе...
	Вони сіли у тролейбус і незабаром опинилися на Володимирській вулиці. Зійшовши біля міського Управління внутрішніх справ, Дмитро Іванович подумав попросити чергову машину, але потім відмовився від цієї думки, вирішив пройти пішки до зупинки автобуса біля університету. Тим більше що і поговорити на таку вразливу тему, як дівочі почуття, зручніше не в машині, при водієві.
	Після холодних, вогких днів з пронизливими вітрами стало на погоді. Немов на замовлення, встановилася та рідкісна в останні роки у Києві суха зима з легким морозцем, який, здавалося, не холодив, а грів. Дихалося легко, і ноги самі несли тіло по ледь засніжених тротуарах. Володимирська вулиця чітко позначалася пунктиром ліхтарів, що сяяли у прозорому повітрі від Софійського собору вниз до університету.
	Але ні Дмитро Іванович, пі Наталка не звертали уваги на красу вечірнього міста.
	— Дещо я можу тобі пояснити, — наважився Коваль, звертаючись до насупленої доньки. — Я зараз працюю над складною і, боюсь, безперспективною справою. Дуже важко у тій історії установити, загинула людина внаслідок нещасного випадку чи стався злочин. Однаковою мірою можливо і те, і інше, а доказів немає. Тобто, по суті, — жодної версії. Тобі, як майбутньому юристові, хоч би ким ти стала — слідчим, суддею чи адвокатом, коли-небудь доведеться зіткнутися із злочинною бездіяльністю і з'ясувати: могла людина простягти руку іншій і врятувати від загибелі чи не могла? Не змогла чи не схотіла? От у чому питання. Спробуй знайти у такому випадку доказові факти! Установити їх майже неможливо. Коли ця бездіяльність — злочинна, правопорушення відбувається без видимого зовнішнього прояву, ховається в глибині душі людини, куди сторонньому зазирнути нелегко... Ти, мабуть, читала в газетах про трагедію біля Сочі під час шторму, коли удосвіта море раптом накрило хвилею кемпінг і затягло у свої глибини десятки машин з людьми, які спали. В «Литературной газете» є чудові рядки про героїчного хлопчика з Вірменії, який протягом двох годин тримав серед хвиль на своїх грудях маленького братика. І є рядки, читаючи які, починаєш втрачати віру в людину. Якийсь чолов'яга, — мені важко назвати його людиною, — що стояв на березі, не схотів допомогти людині з дитиною на руках і дав їм загинути у хвилях. Варто було тільки простягти руку! Але той, що був на суші, відмовився це зробити — він у цей час рятував свою машину!..
	Ось довести у законному порядку, міг чи не міг, хотів чи не хотів, дуже складно... А справа, якою займаюся, іще складніша. Доводиться досліджувати душевний стан усіх, хто оточував загиблу людину в її останній вечір.
	Коваль замовк.
	Наталка, здавалося, ніяк не реагувала на ці слова. Як і всю дорогу у тролейбусі, вона ще дулася на батька і не розуміла, навіщо він тягне її до студентського гуртожитку.
	Раніше Дмитра Івановича зовсім не турбували Наталчині друзі, навіть коли відверто і настійливо залицявся до неї молодий слідчий Субота. «Можливо, тому, — міркував зараз Коваль, — що Наталка жила зі мною під одним дахом».
	У свою чергу, дівчина розуміла неспокій батька, і це обурювало її. Але вона поки що мовчки терпіла, ладна вибухнути, якщо той зачепить дражливу тему.
	Коли вони вийшли до Золотоворітського скверика, Дмитро Іванович порушив мовчанку:
	— Розумієш, у загиблого виявилося хобі: шити гарне взуття. Він був великий майстер, справжній художник, і твої чобітки скроєні за тією ж моделлю на ту саму колодку. Тільки чому у такому разі на них фабрична марка німецької «Salamander»? Це треба розжувати.
	— І що? Оксана допоможе твоєму розшуку? — нарешті відкрила рот Наталка.
	— Капля камінь продовбує не силою води, а частим падінням, — відповів полковник стародавньою латинською приказкою. — Деталь до деталі, і картина вималюється...
	Він подумав при цьому: «Коли виявиться, що Оксана, у якої Наталка купила чобітки, якимсь чином була зв'язана із Журавлем, то йому доведеться повідомити про це Співака і просити передати дізнання іншому оперативному працівникові».
	— Так на них же — фабрична марка! — розвела руками дівчина. — До чого тут якийсь швець?
	— Все це треба з'ясувати.
	Коваль не знав, як перейти до розмови про Хосе. — Нарешті, коли попереду виріс навіть увечері густо-червоний, залитий сильним світлом прожекторів масивний будинок університету, обережно спитав:
	— А де ти з ним познайомилась?
	Наталка смикнула вгору голову:
	— Дивне запитання!
	— А все ж таки.
	— Дік, ти поводиться не по-джентльменському.
	— Щучка ти моя, сховай свій довгий ніс у комір, бо відморозиш, і будь більш чемною з батьком.
	— Я досить доросла, щоб...
	Коваль перебив її:
	— Для того, щоб грубіянити?
	— Ти усе розумієш!..
	— Звичайно, — погодився Коваль, — Розумію. Більше навіть, ніж ти думаєш.... І проти цього хлопця нічого не маю, — примирливо додав він. Такий симпатичний, чемний... Але що ховається за цією ввічливістю... їх там з дитинства вчать хороших манер, проте часто це лише оболонка, яка ховає справжнє єство людини...
	«Господи, яку я нісенітницю плету?! — з відчаєм подумав Коваль. — Хіба так треба з Наталкою говорити?» Але інших слів він не знаходив. Рішучий, сміливий в інших ситуаціях, він зараз буквально ненавидів себе.
	— Я дала тобі підставу так розмовляти? Зараз повернуся і піду.
	— А я тебе затримаю. Для офіційного дізнання, — спробував жартувати Дмитро Іванович, бо нічого іншого йому не залишалося. — Та гаразд, гаразд, — розгублено додав він, розуміючи, що дочка й справді готова піти. — Я знаю, ти у мене розумниця... Пробач...
	— От і домовилися, — не дослухала його Наталка. — Підходить автобус!
	Оксана розповіла, що чобітки купила не у крамниці, а в перукарні, у якоїсь жінки, що сиділа у черзі і витягла їх із сумки, шкодуючи, що їй завеликі.
	— А де узяла їх та жінка? Сама в якій крамниці купила?
	— Вона про це нічого не сказала.
	— І ви, Оксано, купили, не міряючи?
	— Ні, не міряла.
	— Чому?
	— По-перше, у перукарні було незручно, а по-друге, підійшла моя черга і майстер запросив у крісло. Глянула, бачу — мій номер... Годиться!
	— І скільки заплатили?
	— Сто тридцять! — спантеличено відповіла дівчина. — Слово честі! Я не обдурила Наталку! Копійка в копієчку. Та й як ви могли подумати на мене таке, Дмитре Івановичу? Або ви мене не знаєте?! — уже обурюючись, вигукнула вона. — Звичайно, дорого, але я стільки ж заплатила...
	— Заспокойтеся, Оксаночко, я ні в чому вас не підозрюю... Не в цім справа.
	Подружка переглянулася з Наталкою, але та ледь помітно розвела руками, показуючи усім своїм виглядом, що сама нічого не знає.
	— А гроші у вас були з собою? Адже сума не мала.
	— Я їх два місяці носила в кишені, щоб нагоду не прогавити. Боже, я так зраділа! А що вийшло: тій тітці великі, а мені малі. І номер мій, а тісні, муляють. Інакше я їх Наталці не віддала б!...
	— Жінка, що продавала чобітки, теж робила зачіску?
	— Ні, вона чекала до манікюрниці, але не дочекалася. Раптом спохопилася, що не має більше часу, і побігла.
	— Так, так... — задумливо протяг полковник. — Розкажіть, Оксано, який у неї був вигляд. Спробуйте пригадати, — попросив він. — І скажіть, чи не знайомий вам молодий чоловік на ім'я Антон? Антон Іванович Журавель...

		13

	Дмитро Іванович доїхав тролейбусом до площі Жовтневої Революції. Далі до міністерства вирішив пройтися пішки. Часу цього раннього морозного ранку у нього було досить, і йому захотілося влитися у бадьорий людський потік, бачити навколо свіжі, рум'яні, якось особливо доброзичливі після недільного відпочинку обличчя, ловити вухом ледь чутний серед шарудіння автомобільних та тролейбусних шин швидкий перестук каблучків по намерзлому асфальту...
	Втім, уже декілька днів полковник, опиняючись на вулиці, здебільшого поглядав не на обличчя, а дивився униз, на ноги жінок. Точніше, на чобітки, які цокали попереду або йшли назустріч. Він уже зустрічав на вулиці такі, що були, на його думку, скроєні за тією моделлю, яку він побачив у квартирі Журавля. Як вдалося з'ясувати, жодна з власниць цього взуття, так само, як і Оксана, не були знайомі з Журавлем і жодна з них не купила чобітки з прилавка: одна на вулиці біля крамниці, де жінки продавали взуття, що «не підійшло за розміром», інша — у переході, біля критого Бессарабського ринку.
	Вечірня розмова Коваля з Оксаною теж практично нічого не дала. Словесний портрет жінки, що продала чобітки, не співпадав з даними приятельок Журавля. Та й, як виявилося, кожна пара чобітків, на які оперативники обехаес за дорученням Коваля звернули увагу, так само, як і ті, що купила Оксана, на відміну від незакінченого чобітка на кухні Журавля, мали на закоті халяви фірмову наклейку — свідчення фабричного виробництва.
	За найскромнішими підрахунками, кількість побачених чобітків цієї моделі у майже тримільйонному місті давали можливість припускати такий достаток їх, який міг створити тільки «Зовнішторг». Залишалось думати, що Журавель зумів скопіювати імпортну колодку і зробити для своїх подружок одну-дві пари чобіток, ще більш елегантних, ніж фабричні. Але чому жодна із жінок, з якими розмовляли, не купила їх у крамниці? Невже вся партія була продана спекулянтами з чорного ходу?
	Цього ранку Коваль не побачив на вулиці таких чобітків. Втім, оскільки вони не давали жодної ниточки до трагічної загибелі молодого науковця, Коваль перестав так уважно, як раніше, приглядатися до жіночих ніжок. Обставинами продажу у місті цих чобітків фірми «Salamander» повністю зацікавився відділ боротьби з розкраданням соціалістичної власності та спекуляцією.
	Та ось і міністерство. Дмитро Іванович пройшов на подвір'я повз постового, що козирнув, і рушив довгою заасфальтованою доріжкою до масивного будинку. На своєму поверсі, раніше ніж зайти до кабінету, він заглянув до чергового по Управлінню карного розшуку і, як звичайно, попросив добове зведення пригод.
	— Вас питали, — доповів черговий, подаючи журнал. — З прокуратури. Слідчий Співак.
	Погляд Коваля пробіг кілька повідомлень у журналі і раптом наштовхнувся на рядок, який вразив його. Полковник примусив себе зосередитися, щоб іще раз, уважніше, прочитати його: «У своїй квартирі, на вулиці Леніна, у будинку номер... було виявлено мертвою громадянку Христофорову Килину Сергіївну...»
	— Хто виїздив? — спитав Коваль.
	— З міського. Старший лейтенант Струць.
	— З'єднайте.
	Почувши голос Струця, Дмитро Іванович спитав:
	— Де труп Христофорової?
	— У судмедекспертизі.
	— Обставини виявлення?
	— Подзвонила сусідка.
	Вислухавши старшого лейтенанта, Коваль зателефонував начальнику управління, попросив машину. Через кілька хвилин Дмитро Іванович повертався на ту ж саму околичну Лук'янівку, звідки щойно приїхав тролейбусом і де містився морг. Сидячи у машині, він згадав свою другу розмову з кравчинею.
	Того разу Килина Сергіївна знайшла його по телефону у міському управлінні і, одержавши перепустку, буквально вдерлася у кабінет.
	— Я все знаю, — заявила вона з порога. — Його вбили! Дмитре Івановичу, я весь час думаю над цією страшною історією. У нього не було жодних підстав, жодних намірів кінчати життя самогубством. У нього було прекрасне життя. Він любив, і його любили. Але він не хотів лізти у зашморг, і вона помстилася...
	Коваль ледве зупинив потік слів, що водоспадом упав на нього.
	— Сідайте, Килино Сергіївно, — показав на стілець. — І давайте поговоримо спокійно. Бо так: «він», «вона», «він» — я погано розумію, про кого ви це...
	Полковник, звичайно, хитрував, але Христофорова схаменулася і, упавши на стілець, уже не так швидко, але так само твердо продовжила:
	— Я все з'ясувала! Нінка навмисне відкрила газ, щоб Антон задихнувся. Він був п'яний і заснув. Вона його для того й напоїла, щоб не помітив нічого. Того вечора вона гуляла в нього і, як тільки він заснув, утекла. Запевняю вас!
	— Як ви це з'ясували? — запитував полковник, хоч і без кравчині знав, хто гостював у Журавля в його останній вечір.
	— Так говорять сусіди. Бачили, як злякана Нінка тікала звідти.
	— Чому «злякана»? І чому «тікала»?
	— Аякже! Накоїла лиха, а потім злякалася — і навтьоки. Мізерна душа! Зіткнулася у парадному із інвалідом-сусідою, мало не збила з ніг. А наштовхнутися отак можна тільки тоді, коли летиш, не чуючи землі під ногами. І чому вона не скористалася ліфтом, а бігла по сходах? Це теж неспроста! Що їй заважало схаменутися? Повернутися і закрити газ! Але ненависть у неї була дужчою від усього. Ви знаєте, немає лютішої істоти, ніж обдурена жінка...
	— Чому «ненависть»? Чому «обдурена»? І нащо було Ніні убивати Журавля, адже вони, як мені відомо, дружили і, здається, любили одне одного?
	— Любили?
	Очі Килини Сергіївни звузилися, темна хутряна шапочка, якої вона не зняла у кабінеті, зсунулась, і Ковалю, як під час першої бесіди з кравчинею, здалося, що вона може раптом фиркнути, як дика кішка.
	— Не знаю, як Нінка, але бідолашний Антон, — говорила далі жінка, — ставився до неї без особливого ентузіазму. Я вже вам про це говорила... Я ночей не спала, усе думала: як же це могло статися?! Спочатку тільки підозрювала, а тепер прийшла до остаточного висновку — тільки вона, друкарка. Тут і кошеняті зрозуміло!
	— Він й іншим жінкам обіцяв одружитися? — спитав Коваль, пропустивши повз вуха зауваження про кошеня. Полковник міг прямо нагадати Килині Сергіївні і про її взаємини з Журавлем, але тактовно утримався.
	Щоправда, тямуща жінка сама здогадалася.
	— Про інших жінок не знаю, — сказала вона. — Що ж стосується мене, якщо ви це маєте на увазі, то мені не обіцяв, та я й сама не прагнула. З Антоном дружили, не більше, іноді він просив якій-небудь своїй пасії, яку черевичками догоджав, пошити в ательє платтячко або костюмчик поза чергою. Не відмовляла...
	Дмитро Іванович знав, що Христофорова, ще до Ніни, була коханкою Журавля, але уточнювати це зараз не став.
	— Його дім, маленька затишна квартирка, — говорила далі Килина Сергіївна, — приваблювала мене ще й тим, що в ній зустрічалися цікаві люди... Подумати тільки, одна кімната, тіснява, а весело... Там така невимушена була обстановка — відверта, дружня. Хоч би хто заглянув, усі раді. І це чудово! Адже тепер люди здебільшого по своїх нірках сидять. Як кроти. А тут спілкування... Не буде цього більше... Бідолашний Антон! — Жінка приготувалася заплакати, витягла з сумочки тоненьку напахчену хустинку. — Бідний, бідний Антосю! — і приклала її до сухих очей.
	— А крім друкарки, хто в нього ще бував?
	— Я вже назвала вам, кого знала.
	— А більше нікого не згадали?
	— Ні. Та й нащо? І так усе ясно. Того вечора була у нього Нінка Барвінок і пустила газ.
	— Можливо, вона просто гріла чай і забула закрити?
	— При всьому тому вона все ж таки справна господиня. Треба віддати належне. Вона й Антона своєю хазяйновитістю пробувала спокусити... стати господинею в його хаті. Часом і так голову у нього підіймала, немов уже жінка. Прийде, бувало, — і де поділася прибита чоловіком і життям друкарочка Ніночка!.. Ні, не могла вона забути про газ. її рук справа! — Глянувши на вираз обличчя Коваля, кравчиня додала: — Я сама там, звичайно, не була. А про друкарку чула від людей. Від того ж діда Коляди...
	— А не сказав вам Коляда, о котрій годині він зустрічався у парадному з Ніною Барвінок?
	Христофорова зам'ялась.
	— Сказав. Десь о восьмій. Можливо, на початку дев'ятої...
	— Умгу, — тільки й відповів на це Коваль.
	Килина Сергіївна раптом змовкла: сказати полковникові, що старий говорив, начебто після того чув у квартирі Антона ще й голос Павленка чи не сказати?.. Але це ж нічого не міняє. Може, негідниця готова була й цим залицяльником пожертвувати?
	Коваль помітив вагання Христофорової і чекав, що іще вона скаже.
	Нарешті Килина Сергіївна не витримала:
	— Можливо, там гуляв і Вячеслав Адамович, але точно не знаю, не можу твердити. — І, немов злякавшись якогось нового здогаду Христофорова підхопилася: — Дозвольте мені йти. Пробачте, якщо наплела якісь дурниці, забрала у вас час... Може, я у чомусь і помиляюсь... Але ж людина загинула, така чудова людина!
	Дмитро Іванович провів кравчиню до дверей, і Килина Сергіївна без явних причин пішла уже не рішучою, а розгубленою жінкою. Якоїсь миті, у дверях, навіть зупинилася, немов хотіла повернутися і продовжити розмову, та потім крутнулася і квапливим кроком гайнула по коридору.
	Чи не образила її порада полковника не вести свого розслідування, а спокійно чекати офіційних результатів?
	Зараз у машині, дорогою до моргу, пригадуючи і відвідини Килини Сергіївни, і все, що знав про неї, Коваль намагався зв'язати це з її загибеллю... Проте ніяких зв'язків не виявилося.
	Переступивши поріг знайомого будинку, на першому поверсі якого містилася судмедекспертиза, полковник попрямував до кабінету головного експерта.
	Петро Павлович Адуєв, очевидно, щойно піднявся з підвального приміщення, де була анатомка. Він стояв серед кабінету у білому халаті, який щільно облягав його опасисту постать.
	— А... Дмитро Іванович! — привітав він Коваля. — Здогадуюсь, з чим ви... вірніше «за чим»... Півгодини тому дзвонив Співак. І ви цікавитесь цією жінкою, як її... Христорадова?..
	— Христофорова, — підказав полковник.
	— Так, так. Падіння і удар головою об ребро опалювальної батареї. Глибока ум'ятина на скроні відповідає конфігурації труби... Померла приблизно добу тому...
	— А точніше, Петре Павловичу? Ви ж умієте до хвилини... — полестив Коваль медику.
	— Точніше? — експерт замислився. — Якщо точніше — у неділю, годині о десятій-одинадцятій. Ось зараз буду писати для Співака і для вас документ...
	Судмедексперт почав розв'язувати шворки халата, щоб скинути його.
	— Петре Павловичу, я хотів би поглянути...
	Адуєв перестав розв'язуватися.
	— Хочете?.. — Він подумав кілька секунд, потім знову туго запнувся. — Гаразд, ходімо. Халат ось на вішалці.
	Коваль повісив шапку і пальто на дерев'яний кілочок, прибитий на стінці кабінету, і зняв із другого халат.
	У великому приміщенні покійницької на кафельній підлозі і на широких кам'яних ложах покоїлося декілька голих трупів. Біля одного з них — довгого, на все ложе, чоловіка — схилилися юнаки й дівчата у білих халатах, і пишнобородий медик — очевидно, викладач — скальпелем щось показував їм у глибокому розрізі черева.
	У приміщенні панував важкий солодкуватий запах розпаду, змішаний з формаліном і ще якимсь препаратом, — запах, який викликає нудоту і до якого людині важко звикнути. Недаремно студенти, навіть дівчатка, відвертаючись від викладача, тихцем потягували сигарети.
	Судмедексперт провів Коваля у куток зали, де на такому ж кам'яному ложі покоїлася на спині гола жінка. Незважаючи на передсмертну гримасу, що викривила лице, полковник відразу впізнав Килину Сергіївну.
	— Вона, — підтвердив Коваль. — У тяжких муках? — чи спитав чи то констатував він.
	— Ні. Летальний удар, шок. І, не прийшовши до пам'яті...
	Дмитро Іванович більше нічого не спитав. Повернувшись, він швидким кроком рушив із покійницької. Полковник звик за довгі роки служби у карному розшуку до вигляду смерті, проте і йому було тяжким це видовище. Він завжди відчував тиху лють, коли бачив, що людину, сповнену життям, чиясь зла воля перетворила на німотний труп.
	При цьому мало заспокоювала думка, що багато разів йому щастило відігнати від людини смерть, врятувати, часом ризикуючи своїм життям. Він гостро ненавидів цинічне висловлювання, що, мовляв, усі люди смертні і все одно раніше або пізніше помруть.
	А у тих випадках, коли гинула людина, так чи інакше зв'язана із справою, якою займався, Дмитро Іванович зовсім втрачав спокій і краявся думкою, що десь прогавив, десь не додивився, не передбачив і що нехай і посередньо, віддалено, але й він відповідає за смерть цієї людини, бо завжди мас усе передбачити, убезпечити і захистити.
	Але якою мірою доля Христофорової могла бути пов'язана зі справою, якою він займається? Чи була загибель її зумовлена якимись сторонніми подіями, про які він, Коваль, і уявлення не має, а те, що знає про цю жінку в зв'язку з Журавлем, є тільки верхів'ям айсберга? Можливо, смерть підступала до неї давно і тільки випадково збіглася у часі із розслідуванням загибелі молодого вченого?
	Хто ж підняв на неї руку? Чому? За що? Кому це було потрібне? Чи, може, її падіння теж нещасний випадок?
	На жодне з цих запитань у Коваля відповіді не було. Мозок його, запрограмований на пошуки причин смерті Христофорової, без зупинки, гарячково намагався визначити причинно-наслідкові зв'язки цієї нової людської трагедії.
	Чекаючи, поки Адуєв напише висновки експертизи, полковник зателефонував Співаку, щоб узгодити з ним свої дальші дії.

		14

	Друга зустріч Коваля у старому будинку з сусідкою загиблої Христофорової була довшою, ніж перша, коли полковник не міг і уявити собі, що нові трагічні події знову приведуть його у цей дім. Він приїхав сюди наприкінці дня, після похорону кравчині, на якому була і її сусідка, але з якою розмовляти там вважав незручним.
	Стара відчинила Ковалю, як і минулого разу, закутана у вовняну хустку, так само, як і тоді, пропустила його у коридор, а потім — у свою кімнату, але вже не була такою балакучою. Втупившись в нього якимсь погаслим поглядом, мовчки чекала, що він скаже. Трагічна смерть Христофорової і на неї відкинула свою зловісну тінь. Жінка змарніла, дужче згорбилася, відразу постаріла, немовби старість, досі ховаючись у ній, тільки й чекала нагоди, щоб показати своє лице, і коли полковник почав розпитувати, — ім'я її він уже уточнив, — подовгу збиралася з відповіддю. В очах старої стояв докір, мовби саме Коваль винен у загибелі Христофорової. На похороні вони були разом, поруч сиділи на лавочці у траурному автобусі, але там жінка на нього жодного разу не глянула.
	— Ганно Кіндратівно, — звернувся до неї полковник, — під час минулих відвідин я запитував про друзів Килини Сергіївни. Ви сказали, що, крім замовниць, у неї ніхто не бував, приходив тільки якийсь «пан», чи то прізвище таке, чи прізвисько. Може, за цей час ви іще когось згадали?
	Коваль замовк, чекаючи відповіді.
	Мовчала і стара.
	Нарешті скорботно похитала головою. Сьогодні вона не могла і не хотіла з ним розмовляти.
	«Певно, вважає, — думав полковник, — що своїми відвідинами я накликав біду на її сусідку, яка ні з того ні з сього раптом загинула». Дмитру Івановичу здавалися смішними усяка віра у наговір, зурочення та інші подібні дурниці. Але що поробиш із літніми людьми, коли в глибині душі у декотрих з них ще сидить первісний страх перед незрозумілими явищами та подіями, непояснюваними на їхній погляд збігами. Та що говорити про старих! Останнім часом Дмитро Іванович помічав, що пошесть марновірства і релігійності почала захоплювати і молодь. Адже скільки юрмиться дівчат і хлопців біля Володимирського собору у «всеношну» та інші свята. Ну, у молоді, він розумів, не стільки релігійності, скільки цікавості до зовнішньої обрядності, до незвичного спілкування одного з одним, огорненого флером загадковості і піднесеності. Але ж і далекі від будь-якої релігійності люди перебувають у полоні забобонів і чомусь вважають, що, наприклад, якщо дорогу перебіжить чорна кішка, то слід чекати невдачі, що не можна починати справу з понеділка, що тринадцяте — нещасливе число... Чого ж він може вимагати від старої жінки?!
	Проте треба було якось розворушити її. Коваль удавав, ніби не помічає тяжчої відчуженості співбесідниці.
	— Ну, а «пана» все ж таки бачили, Ганно Кіндратівно? Який він з виду? — поцікавився він.
	На очах жінки виступили сльози.
	— Що вже тут говорити, кого шукати...
	— Еге ж, — зітхнув полковник. — Дуже шкода людини. Молода, енергійна... І трудівниця. Ніяк не зрозумію, кому треба було напасти на неї, кому вона дорогу перейшла...
	— Знайшлись, виходить, такі, — стара стрепенулася. — Недарма ви випитували про неї та про її справи... А бандити услід за вами. — Вона знову скрушно похитала головою.
	— От я й хочу розібратися, — підхопив розмову Коваль, — хто ж це міг бути? Чужій людині Христофорова, певно, двері не відчинила б.
	Ганна Кіндратівна скинула з голови хустку, огляділася навколо, немов у своїй кімнаті могла щось нове побачити або чогось боялася.
	— Господи, та за що ж, за що?! Таку славну, таку сердешну, — тихенько затужила вона. — Навіть мені, сусідці, кожного свята що-небудь дарувала... Усім догоджала... А от провести в останній шлях ніхто не прийшов! Ох, люди, люди...
	Загату мовчанки прорвало, і Коваль зрозумів, що Ганна Кіндратівна розповість і все, що знає сама, і те, чого не знає, але наслухалась з інших уст.
	— Хто ж міг піднести на неї руку?! — продовжувала жінка. — І не було ж нікого, я майже цілий день з дому не виходила, нікого не бачила... — Старенька ніби не з Ковалем, а сама з собою розмовляла. — Сусіди? Та які ж сусіди?! Ті, що живуть нижче, до неї не ходили, справ з нею не мали. А у квартирі, крім мене, нікого не було. Зубний лікар з відпустки ще не повернувся... Не дай господь, не на мене ж подумать! Та й як би я, стара і безсила, могла її на підлогу кинути? І навіщо, чому?! — Вона перехрестилася і суворо глянула на полковника.
	— От нам і треба з'ясувати: хто і чому, — сказав Коваль, не відповідаючи на риторичне запитання старої. — Тому я до вас і прийшов, Ганно Кіндратівно, і ви мені повинні допомогти.
	Жінка згідливо закивала:
	— Звичайно, звичайно!
	— Отже, як кажуть, повернемося до наших баранів. Тобто до «пана» та інших знайомих загиблої. Минулого разу ви сказали, що бачили цього «пана».
	— Так. Пам'ятаю, відчиняла йому двері. Він подзвонив до Килини Сергіївни, а її дома не було. Я й сказала, що сусідки немає. Він пішов собі. Високий, одягнений модно, в дублянці.
	— Якого віку?
	— Не старий. Так, може, років на тридцять з чимось показується. Обличчя гладеньке, повне, очі, здається, світлі, суворі, навіть вроді злі... Я ще подумала, чого він так витріщився, хіба я винна, що Келі немає.
	— Чого-небудь особливого, примітного не впало в око?
	— Ні, людина як людина.
	— Коли він заходив?
	— Тижнів зо три тому.
	— А останніми днями? Десь у суботу або, може, й у неділю?
	— У суботу не бачила... А в неділю, кажу ж, ніхто взагалі не приходив.
	Три тижні тому? Це було ще до загибелі Журавля і Христофорової. Ні, Дмитра Івановича найбільше цікавили субота і неділя, і насамперед, звичайно, — неділя.
	— І більше ніхто з чоловіків до неї не ходив?
	— Чого ж, заходили. З дружиною-замовницею інший і зайде... А так — усе жінки... Ну, та це не жіноча справа — убивати... Це тільки якийсь здоровань може, та й то не кожний...
	Коваль був згоден з Ганною Кіндратівною. Судячи з даних експертизи, кравчиню сильно штовхнули. Жінка вона була не з слабеньких, і нападником швидше за все був чоловік.
	— Знаєте кого-небудь із чоловіків замовниць?
	— Не придивлялася. Килина Сергіївна у коридорі їх не залишала. Відразу до себе заводила. А я на її дзвінок рідко показувалася. Просто часом долітала до мене з коридора їхня розмова. Чула, як дякували за роботу.
	— А от у суботу або неділю хто ж все-таки до неї заходив? — знову за своє брався Коваль.
	Він пригадав недільний ранок у Жашкові, де перевіряв роботу райвідділу, не здогадуючись, що в цей час у Києві, буквально у нього «під носом», убивають свідка в справі, якою він займається. І від цього йому ставало боляче не тільки за Христофорову, але й ніяково за себе, за якийсь свій промах. Відчував, що не заспокоїться, поки не знайде вбивцю — уже не тільки в ім'я всезагальної справедливості, але й як свого особистого кривдника.
	— І у суботу, і в неділю, повторюю, чужих не було, — зітхнула стара. — Віта, дочка Килини Сергіївни, правда, приїздила. У неї теж якась біда. Чути було, як вночі плакала, мати лаяла її, я тільки не втямила, за що. А потім і Килина Сергіївна заплакана ходила. Перед обідом вони десь зникли, а увечері Віта поїхала назад, у свою Одесу, хоч мати просила її залишитися на ніч. Це я чула, бо вони розмовляли у коридорі... У неділю я весь день вдома була, — повторила Ганна Кіндратівна, — тільки на хвилинку вранці вискочила у центральний гастроном, тут поряд, — вона показала рукою кудись у стіну, — на Хрещатику. Туди привозять «Черкаський» сир. Не кисленький, просто солодкий. У неділю його завжди продають. Постояла я в черзі недовго. Правда, заглянула ще у м'ясний відділ, хотіла курку купити, але там теж черга, і я пішла додому. Прийшла, дивлюсь: у Килини Сергіївни відчинені двері. Ну, думаю, буває, вийшла людина на кухню або іще десь, двері забула. Потім дивлюсь: ні на кухні, ні в туалеті немає. Що таке? Підійшла до дверей — тихо. Зазирнула і ледве не знепритомніла... Не пам'ятаючи себе, вибігла до ліфта, кличу людей, сусідів знизу, з восьмої квартири. У нас будинок, як вам відомо, дореволюційний, на кожному поверсі по одній квартирі... Від них і подзвонила в міліцію. У мене немає телефону, тільки у неї. А зайти в кімнату я не могла — мене й досі трусить, як у лихоманці. Навіть коли її забрали і повезли, місця собі не знаходила, боялась залишатися одною у квартирі, а спати й не задрімала. На усі засувки кімнату свою зачинила, вночі, пробачте, в туалет вийти не виходила. І світло цілу ніч не гасила. Як вимкну, так у темряві її бачу... Голова й зараз ще не моя — горщик на плечах, та й годі!.. І нащо було мені ходити за сиром! — щиро бідкалася стара. — І не хотілося ж іти, наче передчувала...
	Коваль мав сумнів, що стара своєю присутністю могла попередити трагічний перебіг подій. Тут, на його думку, справа була швидше за все не задумана, а нагла, яка виникла несподівано. Тому що на задуману справу із зброєю йдуть з якимсь інструментом, а не штовхають жертву на опалювальну батарею.
	Учора, після того, як повернувся з моргу, він разом із Співаком ще раз оглянув кімнати загиблої. Дмитра Івановича не дивували небагаті меблі цієї квартири, яка мала дві кімнати: одну більшу, метрів тридцяти, в якій кравчиня працювала і в якій її знайшли мертвою, і маленьку, на п'ятнадцять метрів, спальню.
	Дмитро Іванович не був тут у перші хвилини, коли приїжджали слідчий Співак, старший лейтенант Струць, судмедексперт та експерт-криміналіст. Але на фотографіях, вже проявлених і показаних йому, бачив абсолютно точно зафіксовану картину, яку першою побачила Ганна Кіндратівна, а потім оперативна група, що приїхала на її дзвінок.
	Килина Сергіївна лежала на підлозі у великій кімнаті, уткнувшись головою в опалювальну батарею, під якою розпливлася пляма крові.
	У великій кімнаті, якщо не рахувати досить майстерної копії картини Айвазовського «Дев'ятий вал», стіни були голі. Ані килима, ні будь-яких прикрас. У невеличкій скляній гірці сиротливо стояв розмальований японський сервіз. Правда, на підлозі у спаленьці лежав товстий, у зелених тонах, в'єтнамський килим, приємно гармонуючи з двома імпортними кріслами та диваном, обтягненим шовком, які займали увесь простір кімнатки. А у великій кімнаті ні стола, ні стільців з гарнітура не було. Крім невеличкого журнального столика з газетами (у той час, коли вперше оглядали квартиру, скинутими на підлогу разом з телефоном), біля широкого вікна стояв тільки великий неполірований робочий стіл, під яким лежав звалений круглий стілець.
	У Христофорової, вважав Коваль, вистачало коштів, щоб умеблювати свою квартиру багатше, навіть із шиком: у спальні, в тумбочці, знайшли велику суму грошей і кілька ощадних книжок, що валялися серед жмуття всіляких паперів та квитанцій.
	Дмитро Іванович не раз помічав, що люди, захоплені улюбленою справою, мало приділяють уваги своєму побуту. Втім, подумав він, розглядаючи квартиру загиблої, можливо, Христофорова мостила своє кубельце в Одесі, а тут була в неї тільки майстерня...
	Час минав, Коваль усе сидів у Ганни Кіндратівни, в її суцільно захаращеній старим манаттям кімнаті. Знов і знов питав жінку про одне й те саме, сподіваючись, що вона раптом згадає яку-небудь важливу деталь або обставину. Він усе намагався зрозуміти, кому була потрібна смерть Христофорової, кому перебігла дорогу ця рішуча, настійлива, але не зла, роботяща жінка? Кому кравчиня так заважала, що вирішили позбавити її життя?
	Нехай смішно думати, що своїми відвідинами він накликав біду на цей дім, як вважає Ганна Кіндратівна, але якесь невизначене почуття незручності від тої хвилини, як дізнався про загибель кравчині, й досі не залишало його. Весь час дошукувався, де ж зробив помилковий крок, який викликав вогонь на його свідка. Яка з його дій могла дати таку страшну реакцію? А може, таки справа не в історії з Журавлем, а в чомусь іншому? І стався випадковий збіг у часі з якимись поки що не відомими йому подіями?
	Пригадалася остання бесіда з Христофоровою, її раптова розгубленість перед тим, як покинула кабінет. Картав себе, що не зацікавився несподіваним спалахом її хвилювання. Перебирав у пам'яті кожне слово, намагаючись відновити усю розмову, і не знаходив у ній нічого нового.
	Дмитро Іванович губився у здогадах. Але він не любив відступати перед невідомістю. І тому з такою прискіпливістю, щоб не сказати набридливо, напосідав на стару із своїми запитаннями. Сподівався, що вона, і насамперед вона, зможе пролити хоч якесь світло на загадкову подію, на особу і зв'язки своєї сусідки.
	Він уже відправив старшого лейтенанта Струця в Одесу, щоб той разом з місцевим карним розшуком зібрав відомості про Христофорову, зустрівся з її донькою Вітою, яка чомусь не приїхала на похорон, і розшукав якогось одесита Потоцького. Сьогодні увечері й сам збирався туди виїхати.
	Коваль поглянув на годинник. Мав час до від'їзду і вирішив ще трохи затриматися у Ганни Кіндратівни.
	Оскільки старенька нічого нового розповісти не могла, ще раз повернувся до відвідин Килини Христофорової невідомим чоловіком.
	— Так ви кажете, Ганно Кіндратівно, — чорнявий, високий, ошатно вдягнений?
	— Це хто? — не відразу зрозуміла жінка.
	— Та той самий, якого Килина Сергіївна «паном» назвала і якому ви якось двері відчиняли. Говорили, що декілька разів до вашої сусідки заходив. Певно, залицявся. Жінка вона була приємна, гарна... До того ж самотня...
	— Не знаю, — знизала плечима стара. — Я у такі справи носа не встромляю.
	— Ну, а що ж інше? Не плаття собі замовляв!
	— Та хіба часто заглядав? Того разу та ще якось раз або два — і все. Ті рази тільки на щілинку свої двері прочинила та в коридор заглянула. Бачу, вона його, як і всіх, у кімнату веде. Я й не цікавилася далі. Яке моє діло?
	— А коли про Килину Сергіївну у вас питав, у руках що-небудь тримав? Квіти, наприклад, коробку якусь, цукерки або іще щось?
	— Ні, — заперечила жінка. — Як зараз пам'ятаю. Стояв, руки у дублянку засунув, я ще подумала: певно, без рукавиць ходить, а надворі — мороз...
	— Очі у нього світлі?
	— Наче... Я ж вам говорила...
	— Ну, а брови які, ніс, підборіддя?
	Ганна Кіндратівна мало не обурилася:
	— Я не придивилася. Стара я стала, товаришу полковник, брови розглядати. Розповідаю те, що помітила. А вигадувати не буду.
	— От ви чули, Ганно Кіндратівно, що сусідка його «паном» назвала. Ні з того ні з сього одне слово, звичайно, не вимовляють. Що ж ви іще почули, крім слова «пан»?
	— Ніяк не второпаю, Дмитре Івановичу, чого ви від мене хочете. Людина він на вигляд цілком пристойна... Навіщо йому було таке злодійство творити... Нічого у Келі наче не забрано, не вкрадено.
	— Я поки що його і не підозрюю. Але ось і той, у якого минулого року жінка у ванні захлинулася, теж мав пристойний вигляд.
	— Ні, ні, товаришу полковник, у того на писку було написано, що сучий син.
	— А у цього що написано?
	Стара здивовано поглянула на Коваля.
	— Значить, нічого так і не почули, крім слова «пан»?
	— Він щось начебто просив, виходячи з кімнати в коридор, якусь модель, викрійки, а вона відповіла: «Тепер сам проси в нього. З мене досить». Нісенітниця якась. «Модель викрійки» — це коли плаття шиють. Хоч, може, він теж кравець... Ох Дмитре Івановичу, не можу я більше. Пробачте, голова розвалюється, місця собі не найду.
	Коваль і сам помітив, що стара час від часу заплющує очі, як курка, і похитує від болю головою. Він глянув на годинник. Еге ж, і йому пора. Перед поїздом іще встигне заїхати додому.
	— До побачення, Ганно Кіндратівно, дякую за розмову, — хоч ця бесіда нічого йому нового не дала, сказав Коваль, виходячи на сходову площадку.
	Він підійшов до ліфта і натиснув на кнопку.
	Старий ліфт, вапнений металевою сіткою, із скляними дверима, насилу розминаючи ревматичні суглоби, став підійматися на поверх. Ганна Кіндратівна, проводжаючи полковника, стояла біля незачинених дверей до квартири, коли ліфт, зупиняючись на поверсі, востаннє клацнув, а Коваль узявся за ручку, раптом кинулася до нього:
	— Дмитре Івановичу, товаришу полковник! Дай боже пам'ять! Ось що згадала: коли йшла до ліфта з гастроному, ліфт якраз спускався. Я зраділа: слава богу, працює. Цей ліфт старіший від мене, іншим разом знизу неможливо викликати — або двері хтось нагорі не зачинить, або сам між поверхами застряне. Ще не дійшла до нього, як ліфт опустився і хтось вискочив та так пролетів повз мене, що ледве з ніг не збив. Може, це той самий?.. Га?
	— Ви хоч бачили його?
	— Побачиш, коли він як вихор промчався. Я ледве отямилась... Пробачайте, але нічого не помітила... А може, це і не з нашого поверху, хтозна... У нас тут, правда, усе немолоді люди живуть, ніхто так не бігає. Певно, що чужий був!..
	Коваль опустився на перший поверх і вийшов на вулицю. Йшов замислено, не помічаючи пухкого, лапатого снігу, який повільно лягав на будинки, тротуари, на людей, міркуючи про трагедію, яка була для нього загадковою...

		15

	І ось вони сидять один проти одного: полковник і останній, як вважав Коваль, свідок, що міг пролити світло на трагічну загибель Антона Журавля. Дмитро Іванович вглядався у блідого, худорлявого чоловіка років на тридцять. Його широке і високе чоло, що здавалося ще більшим, ніж насправді, через облисіння, немов нависало над очима і не давало іншим рисам обличчя стати такими самими масивними. Довгі пухнасті бакенбарди, які спускалися по щоках, трохи подовжували обличчя, і помітно було, що їх доглядають. Правда, зараз вони були непричесані, що пояснювалося хвилюванням їхнього господаря.
	На прохання Коваля, інститут перервав відрядження Павленка, і зараз полковник чи не вперше за довгі роки служби не знав, як краще повести розмову, щоб свідок, а можливо й підозрюваний, говорив правду.
	Дмитро Іванович готувався до цієї зустрічі. Він старанно вивчав життя Павленка. Епізод за епізодом. Дитинство, становлення, побут, настрої, мрії. Чому саме його? З тих же причин, що й Ніни Барвінок. Адже вони останніми бачили Журавля живим.
	За час, протягом якого Павленко перебував у відрядженні, Дмитро Іванович багато довідався про нього і в інституті, і від сусідів, і зараз, обмірковуючи все почуте, але раніше сприйняте дещо абстрактно, бо самого Павленка зримо не уявляв, намагався зв'язати ці відомості з людиною, яка сиділа навпроти. Ближче знайомлячись тепер з Вячеславом Адамовичем, полковник, як завжди, насамперед прагнув зрозуміти, які почуття, настрої, пристрасті визначають у цієї людини головну з них, найпалкішу, що у ситуації екстремальній неодмінно стає вирішальною.
	Дмитру Івановичу було відомо, що Павленко — чоловік розумний, добре освічений, як сказали в інституті, здібний, але несміливий, і тому тримається в тіні, дуже скритний, потай потерпає від своєї внутрішньої нерішучості, від загнаних всередину, силоміць приборканих поривань і пристрастей.
	Але от які це були пристрасті, яка з них була головною: жадання жінки, гроші, незадоволеність своїм становищем у суспільстві, сімейним життям чи іще чим-небудь? Згадуючи свою розмову в інституті з Василем Ферапонтовичем і характеристику, яку той дав молодшому науковому співробітникові Павленку, Коваль переконувався, що науковий світ став для Вячеслава Адамовича певною мірою притулком у бурхливому сучасному світі. Сам Павленко, очевидно, розумів, що іншого шляху — завод, служба в апараті — для нього немає. Він не любив точно визначених обов'язків, життя, регламентованого працею. Спостерігаючи, як уранці люди поспішають на роботу, як суворо розписаний їхній одноманітний щоденний режим, він жахався самої думки, що і йому доведеться влитися у їхні лави. Ще в інституті, коли зустрічав яке-небудь строге наукове правило, він насилу завчав його, так немов це було насильством: над його власною думкою. Був схильний до пошуку, фантазії, не скутої рамками твердих установлень і законів, і вважав, що це і є свобода і що тільки наука здатна надати йому нехай і ілюзорну, але все ж якусь особисту незалежність... Та тут на його життєвому шляху стрівся Антон Журавель.
	Найбільше Коваля зараз цікавило: чи тільки природне наукове змагання було між двома співробітниками, можна сказати, приятелями, що розробляли спільні наукові теми, — Павленком та Журавлем? Чи не було заздрості або навіть прихованої ворожнечі, яка часом спалахує між людьми?
	Деякі підстави для такої підозри він мав...
	Дмитро Іванович за своїм звичаєм зараз не поспішав. Він бачив перед собою людину знервовану, насторожену, розумів стан Павленка і хотів уловити той порух його душі, коли двері до неї хоч на мить відчиняться і Вячеслав Адамович стане з ним щирим.
	У небі з'явився літачок. Коваль зрозумів, що це військова машина, винищувач. Краєм ока спостерігав, як виповзла з-за рами вікна тоненька біла стрілочка, поступово перетворюючись на мереживну стежку — слід вихлопних газів, і уперто лізе вгору.
	Павленко простежив за його поглядом і пощулився у м'якому, штучної шкіри кріслі. Він теж ловив кожний порух полковника. Відчувалось, що дуже нервує, але намагається це приховати.
	Коваль дочекався, поки біла стрілочка дійде до протилежного краю шибки, і спитав:
	— Поїздка ваша до Єревана була вдалою?
	— Не зовсім.
	— Чому?
	— Не усе встиг. Ви ж відкликали.
	— Ну, мабуть, не я, інститут. У Єревані впроваджували новий метод шліфовки?
	— Ні, моя робота зв'язана з проблемою міцності шарнірних з'єднань.
	Дмитру Івановичу було відомо, що в Єревані Павленко байдикував. На заводі показався лише кілька разів, та й то на годину-другу, аби лиш відмітити відрядження. Никав у цеху, щоб потрапити начальству на очі, а потім непомітно зникав. Решту часу провів у готелі, у своєму номері, де замикався у товаристві пляшки. Знав Дмитро Іванович і те, що на другий день відрядження Павленко зателефонував додому, але, коли Варвара Олексіївна узяла трубку і декілька разів прокричала в неї «алло!», нічого не сказав, не озвався і поклав на важіль свою...
	— А нововведення, яке запропонував Журавель, ви знаєте?
	Павленко затримався з відповіддю. Коваль помітив, як почастішав його подих.
	— Так, знаю, — нарешті відповів науковець. — І більше того...
	— Що означає «більше того»?
	— Свого часу міркував про те ж саме...
	— А що означає «свого часу»? Це, може, була ваша ідея — хаотичний рух абразивів при шліфуванні?
	Павленко зам'явся, опустив погляд.
	— Яке це має тепер значення, — випроставшись, махнув він рукою. — Зрозумійте мене правильно... Я вважаю, то справа минула...
	— В якому розумінні «тепер»? І «справа минула»?
	— Та у тому ж розумінні, у тому ж... — раптом роздратовано відповів Вячеслав Адамович і кинув на Коваля сердитий погляд. — Чи то я перший придумав, чи Антон, яка різниця, коли його на світі вже нема... Просто так збіглося... Збіг обставин... А тепер що ж? Антон встиг заявити про винахід, значить, усе інше, даруйте, будь ласка, — мотлох і автоматично відпадає... Зрозумійте мене правильно, я ні на що не претендую... На тлі цієї біди усе інше — дрібне, суєта. Соромно й говорити, хто зробив більше, а хто — менше. Дріб'язкове рахуватися...
	Відповідаючи Ковалю, Павленко совався у кріслі, ховав погляд. Здавалося, він соромився самого себе, свого голосу, своїх слів, намагався зробишся меншим, непомітним, втиснутися у своє крісло.
	— Ну, гаразд, — промовив полковник.
	Він вирішив поїш що не розпитувати про останній вечір у Журавля, а ходити кругом та навколо цієї події. У такий спосіб викликати подив і збентеження у Павленка, який, звичайно, чекає від нього найголовніших запитань, і простежити за реакцією допитуваного на таку дивну поведінку полковника.
	Дмитро Іванович вважав, що у розшуку, яке він зараз проводить, найважливішим є психологічний момент. Вважав за необхідне провести науковий тест, розігравши з двома іншими молодими вченими ситуацію, в якій обоє претендують на один і той самий винахід. Але він не був певен, чи пощастить досягти цілковитої відвертості учасників експерименту і, головне, чи згодиться Співак. Тому йому залишалося самому знаходити психологічні докази поведінки людей, які були зв'язані з трагічними подіями у квартирі Журавля.
	— Розкажіть, Вячеславе Адамовичу, про загиблого. Ви були не тільки співробітниками, але, як відомо, дружили.
	Павленко кивнув.
	— Усе, що ви про нього знаєте, — уточнив полковник.
	Він вийшов з-за столу, залишивши на ньому папір для протоколу і ручку, і сів поруч допитуваного за маленький довгастий столик, приставлений торцем до великого.
	Вячеслав Адамович провів долонею по чолу, немов допомагаючи своїй пам'яті, і тихо промовив:
	— Це була хороша людина. Еге ж, хороша.
	Нервовий спазм стиснув горлянку, і Павленко замовк. На щоці його раптом застрибала жилочка. Видно було, що йому нелегко говорити.
	— Я вас розумію. — Коваль згідливо кивнув. Він вирішив дати заспокоїтися Павленкові, щоб у того розв'язався язик. — Але що поробиш... Мені хочеться закінчити розшук з приводу цієї сумної історії вашою докладною розповіддю. Сподіваюсь, ви в цьому мені допоможете.
	— Дружили. Працювали разом, — після ніякової паузи заговорив знову Павленко. — Спільні справи, спільні інтереси. Ну, і сусіди, звичайно. — Вячеслав Адамович замовк і потім, зітхнувши, додав: — Зрозумійте мене правильно... Тяжко мені про нього зараз... В інституті Антон ні з ким не заприятелював. Хоч був людиною компанійською, привабливою... Можливо, тому, що рідко там з'являвся. Йому це дозволялося. Завлаб у нас строгий, але коли справа торкалася Журавля, спускав на гальмах. Йому все минало... Антонові світила сенеесівська зірка, тобто посада старшого наукового співробітника, хоч він іще не захистився. Планові роботи він виконував загалом вчасно, мав удосконалення, отже, відсиджувати у кабінеті від нього не дуже вимагали...
	Павленко розбалакався, руки його перестали нишпорити по бильцях крісла. Коваль вловив новий нюанс в голосі допитуваного. Якесь дуже сильне почуття раптом перемогло і його ніяковість, і траурний настрій, і страх, повністю опанувало ним і прорвалося назовні в його розповіді. Павленко забув про все інше і не зміг сховати це почуття.
	Яке ж воно, це почуття?
	У свідомості Коваля повторилися щойно вимовлені з нотками обиди у голосі слова: «Завлаб у нас строгий, але коли справа торкалася Журавля... коли справа торкалася Журавля...»
	Чи не в цьому головна пристрасть молодого науковця, який зараз сидить перед ним, всепоглинаюча, руйнівна, страшна? Чи не заздрість, бува?
	Коваль мусив переконатися в цьому.
	— Такий статус найбільшого сприяння, певно, був не тільки у Журавля? — закинув вудочку полковник.
	— Не кажіть! Усі мають приходити до інституту о десятій, якщо не у відрядженні чи не на заводі. Залишати робоче місце о шостій. Бібліотечний день, правда, у всіх. Завідуючим відділами, докторам наук режим більш вільний. Звісно, у кого лабораторні роботи, без інститутської макетної майстерні не обійтись, а хто чистою теорією займається, ті намагаються втекти з інститутських стін.
	— А Журавель, виходить, почував себе вільним козаком?
	— Для таланту законів немає, — у голосі Павленка водночас бриніли і переконаність, і іронія.
	— Так вже й нема, — похитав головою Коваль. — Ви у тій самій лабораторії працюєте, що й покійний працював?
	— Такий самий менеес, у тій же лабораторії. Але із строгим режимом. Щоденна присутність... Але я — це я, а він був — Журавель. — Павленко зробив паузу. — Як каже стародавня приказка: що можна Юпітеру, не можна бикові... Що поробиш!..
	Коваля дивувало, що Павленко усе не цікавиться подробицями загибелі сусіда.
	— Журавель багато пив?
	— На жаль. І горілка, так само, як на всіх, і на нього впливала згубно. Горілка не рахується з талантом.
	Далі напрошувалося запитання: «А того трагічного вечора скільки випив Журавель?» — але полковник поминув його і спитав зовсім про інше:
	— І жінками захоплювався?
	— От-от, — підхопив Павленко. — Гроші, горілка, жінки хоч кого зведуть із світу.
	— А якщо точніше?
	— Гроші заробляв шевством... Потаємним. Шив тільки жіночі черевички або чобітки. Це було його хобі. Як зшиє — любо глянути, конфетка — в музей! І тут господь його не обминув. Митець! Природа примхлива: одному — все, іншому — нічого. Жінки просто молилися на нього. Але шив він рідко. Коли заманеться або коли гроші знадобляться. А бувало, зустріне на вулиці якусь красуню, сподобається йому — він на цей гачок її й ловив! Адже шо робив! Іде, значить, вулицею...
	— Рідко шив? — перепитав Коваль, думаючи про те, що модель, створена Журавлем чи скопійована з імпортної, досить часто зустрічалася у місті. Навіть до його Наталки потрапила. Тут не одному шевцеві довелося б попрацювати, а, дивись, цілому фабричному цеху.
	— Еге ж, рідко. Здебільшого коханкам своїм.
	Під час обшуку у квартирі Журавля знайшли декілька фотографій голих жінок, можливо, приятельок загиблого. Проте показувати їх Павленкові для пізнавання полковник не поспішав.
	— Сподобається йому раптом на вулиці якась... — продовжував, розбалакавшись, допитуваний. — Антон підходив. «Така красуня, — співчутливо говорив, — і у таких потворних кораблях... Хіба це взуття!» Якась шарахалася убік і відходила не слухаючи. Але інша зацікавлювалася: звертається цілком пристойний, ошатно зодягнений молодий чоловік — і перехожа зупинялася: «У вас є імпорт?» — «Ні, кращі за імпорт». Розмова зав'язувалася. Подив жінки змінювався недовірою, коли Антон казав, що сам шиє їх. «Ви що, кустар-одинак?» — «Модельєр-художник», — не соромлячись, рекомендувався він. «І краще шиєте, ніж імпортні? Скажімо, «саламандра» або італійські?» — «Низькопоклонствуєте перед чужим, — строго відповідав Антон. — Негарно. І давно засуджено. У нас усе вміють робити краще, але лінуються...» Патріотизм кустаря-одинака викликав посмішку, з якої починалася довірча розмова. Остаточно полонила співбесідницю обіцянка, що таких черевичків ні у кого більше не тільки у місті, а й у всьому світі не буде. Одне слово, кришталеві черевички Попелюшки. І коли жінка уже уявляла собі, як продефілює у розкішних черевичках, як луснуть від заздрості суперниці, Антон завдавав останнього удару, заявляючи, що за першу пару грошей не бере... А коли сподобається, то другу уже — на замовлення... У всякому разі, говорив він, гроші не його хобі, йому просто хочеться зробити приємне такій красуні, його, мовляв, естетичне почуття ображене грубезними кайданами на таких чудових ніжках. Коротко кажучи, нова знайома йшла на примірку як заворожена. Антон не дурив. Він і справді шив оригінальну пару черевиків і від грошей відмовлявся.
	— Справді був таким альтруїстом?
	— Та ні! За першу пару він міг не взяти ні копійки. Але за другу, третю лупив безбожно... Адже він перебірливий був на клієнток. Не тільки гарненьку підшукував, але й щоб і грошовита. Правда, купюри від жінок у руки принципово не брав. Така в нього примха була. У передпокої висів чобіток... «Туди, — казав, — і кидайте. Скільки у вас знайдеться. Але, заради бога, не більше як сотню, більше черевички не варті...» Ну, а якщо йшлося про чобітки, то патякав уже на дві...
	Коваль згадав, що бачив цей чобіток і здивувався тоді, чому він не стоїть на підлозі, як годиться для взуття, а прикріплений до дерев'яної настінної вішалки досить високо від підлоги і чому в ньому гроші.
	— А чоловікам він шив?
	— Ніколи. Навіть я, все ж таки приятель, не просив... Виключно жінкам.
	Полковник розуміюче кивнув. У квартирі загиблого він звернув увагу на те, що реклама, проспекти, колодки і заготовки були тільки для жіночого взуття.
	— Деякі замовниці ставали його коханками... Йому все давалося легко і просто, — не стримавшись, зітхнув Павленко.
	— Значить, жінки і гроші, — підсумував Коваль.
	— Саме так. Його не влаштовувала зарплатня мепеес. Я теж молодший науковий, але... Ви у моїй квартирі були? Дмитро Іванович кивнув.
	— А у нього? Бачили? Але я шити не вмію. Та й навряд витрачав би на це час. Час, час, час! Його завжди не вистачає — найбільша дорогоцінність, адже нам його відпущено за дуже суворою нормою. Черепасі і круку по сотні або й більше, а людині майже удвічі менше...
	Павленко розпалився. Його бліде обличчя порожевіло. Він уже махав руїнами у найбільш патетичних місцях своєї розповіді.
	— Антон час свій, можливо, і не туди витрачав, куди слід... Але зате жив як заманеться.
	— Ви можете назвати його приятельок?
	— Якщо при мені приходили, я, звичайно, негайно зникав. Інший раз почую ім'я, інший раз — ні.
	— Наприклад.
	— Ну, найчастіше забігала кравчиня з дивним ім'ям Келя, Антон її Клеєю називав.
	Коваль удав, що вперше чує це ім'я. Він зрозумів: Павленко іще не знає, що Христофорова загинула.
	— Що ви можете про неї сказати?
	— Нічого особливого. Якась авантюристка. Мотається з міста до міста. Нібито майстерна кравчиня, теж талант, нарозхват, шиє тільки жінкам великого начальства. Ось так виходить, — навіть спробував посміхнутися Павленко, та посмішка у нього не вийшла — якась гримаса, — Антін — черевички, вона — костюмчик. От одягли і взули...
	— Значить, на діловому грунті дружба?
	— Можливо, але, крім того, і ночувати у нього часом залишалася.
	— А ще хто?
	— Якусь акторку зустрічав. То на сходах, то у квартирі. Прізвище не пам'ятаю і у кіно не бачив. Антін їй восени черевички шив, сказав, що акторка. Науковий співробітник з НДІ фізіології приходила, а от імені теж не пригадую. Іще вчителька якась забігала.
	— Ви Журавля часто відвідували?
	— Таж сусіди. То мені щось знадобиться, то сам подзвонить: зайди! Бувало, звичайно, і чаркували. Мені за це від Варвари здорово попадало...
	— А приятельок його так і не запам'ятали, — дорікнув полковник.
	— Не вистежував я його. Мені було однаково, хто в нього ночує. Я — людина одружена, а його справа парубоцька... Хіба що випадком заскочу... Анкет Антону, певно, вони не складали, а мені — тим більше. Зрозумійте мене правильно. Якщо й забіжу, то посиджу трохи, послухаю, іноді у кінг перекинемось — та й до своїх справ...
	Коваль відчував, що Павленко хитрує.
	— Чому «трохи»? Дружина ваша, Варвара Олексіївна, розповідала, що ви частенько у сусіди засиджувалися допізна.
	Вячеслав Адамович помовчав, наморщивши лоба.
	— Так-так. Ще якась жінка заходила, — нарешті згадав він, — здається, перукар, Наталкою звуть...
	Коваль уже знав майже всіх, хто відвідував Журавля. З багатьма розмовляв. Старший лейтенант Струць за його дорученням теж знайомився з тими, чиї прізвища або телефони були у записній книжці загиблого. Зараз Дмитро Іванович сподівався одержати від Павленка додаткову інформацію, але той не виправдав його надії.
	— А якийсь Григорій його не відвідував? На прізвисько «Пан Потоцький»?
	— Оце вже не скажу, — здивувався запитанню Павленко. — Такого не знаю. І не чув навіть.
	— Гаразд, — погодився полковник. — Тоді розкажіть про вашу інститутську друкарку.
	— Барвіночок Ніна? — У голосі Павленка забриніла стримана ніжність.
	— Про неї ви забули. А Барвінок частіше від інших відвідувала Журавля, — з докором промовив Коваль.
	— Друкарка не найвищого класу, — відповів Павленко після ніякової паузи. — Але справляється. Та й жаліємо ми її усі. Якась вона дуже тиха, беззахисна. Життя у неї, наскільки відомо, нелегке. Батько — п'яниця, у сімнадцять чи вісімнадцять років випхав її заміж за свого товариша по чарці. Ніночка росла дівчиною лагідною, покірною, заперечити не змогла. Не віриться, що у наші часи такі унікуми бувають... Вона й зараз не змінилася, в інституті сидить за машинкою така собі тиха, сумирна, наче й немає її. Покладуть їй що-небудь передрукувати — тільки мовчки кивне. А сама — красуня, струнка, як берізка. Посміхнеться — місячне сяйво проллється... Знаходилися, звичайно, залицяльники, намагалися втягти у розмову, а вона у відповідь опустить голову провинне, мовляв, даруйте, що на ваше упадання не відповідаю, і знову стукає.
	Хлоп'я у неї років п'яти. Можливо, тому й терпить свого чоловіка. Інша давно б плюнула та й пішла з дитиною. Адже який приклад для малюка, що з нього виросте! А вона не сміє, не наважується. Та й батька жаліє — той з горя п'є, матір її дуже любив, як поховав, так і запив... Ніна, втім, ні з ким своєю бідою не ділилася, хіба що тільки з Антоном... Я схиляюсь перед її покірністю і терпеливістю, з якою вона несе свій хрест. Еге ж, саме хрест! — забувшись, вигукнув Павленко... — Я не можу пояснити цей феномен, це справді янгольське терпіння... Я назвав би її прямо по-церковному — страстотерпиця. Не по-сучасному, але правда. Розгадати цей феномен я не в змозі. Чому вона не порвала з усім цим, не втекла куди завгодно, на край світу, на місяць?! А от Журавель її привабив. Так би мовити, підніс її до рівня. А жінок у нього, як вам уже відомо, навалом було, і поводився він з ними безсовісно. Зрозумійте мене правильно. Навіть мені, сторонній людині, іншим разом було прикро за них. Дурепи якісь — він на них плюс, даруйте на слові, а вони все одно липнуть. Інший, може б, життя віддав за якусь таку красуню, а він погуляє раз-другий і: ось тобі біг, а ось — поріг... Прикро... Кому все само у руки пливе, той ніколи не оцінить...
	У голосі Вячеслава Адамовича забриніли гіркі нотки.
	Полковник усе більше переконувався, що не помиляється у своїй підозрі: Павленко жагуче заздрив сусідові.
	— Утім, — додав той, — як казали стародавні римляни, а ми повторюємо: де мортуіс аут бене, аут нігіль — про мертвих говорити тільки хороше або нічого... Зрозумійте мене правильно. Адже є іще один давній вираз: верітас магіс амікіті — істина вища за дружбу... Чи не так? Особливо у справах правосуддя.
	Коваль згідливо кивнув, тим часом міркуючи про панегірики друкарці і несподіваний спалах емоцій у Павленка.
	— Так от, — наче ще дужче запалившись цим кивком полковника, говорив далі Вячеслав Адамович, — це, видно, його й згубило.
	— Що саме? — удав, що не розуміє Коваль. — В якому розумінні «згубило»?
	— Гадаю, він загинув від перенасичення насолодами, від зайвини грошей, легкого життя. Зрештою допився до білої гарячки... Та чи його вина в цьому? Може, така була його планида? А доля людини визначається не ним, а протистоянням Землі і Місяця...
	— І... — продовжив замість Павленка Коваль, — сп'яну заснув, не закривши газ.
	Вячеслав Адамович не заперечував проти такого закінчення фрази.
	— Але до чого тут планети? — спитав полковник.
	— А Ніночку мені від душі шкода, — раптом сказав Павленко, не відповідаючи на запитання Коваля. — Яким щасливим могла вона зробити іншого чоловіка, справжнього!..
	— Не Журавля?
	— Ні, чому ж, — відразу заперечив Павленко, — будь-якого чоловіка. Можливо, й Журавля. Якби він інакше з нею поводився. Бо ангельська душа і тут терпіла, мовчки зносила усі примхи Антона і покірно сподівалася, що той зрештою зглянеться і забере до себе.
	— І ця, як називаєте, «ангельська душа», — дорікнув полковник, — тим часом потай тікала з дому, бігала до вашого приятеля! Що ж у цьому від «ангела»?
	Павленко на секунду замислився.
	— Бігала? Ні. Просто приходила. Навіть не так... Спускалася з неба... Зрозумійте мене правильно. Це був єдиний просвіток в її земному житті. Може, без цього Ніна вкоротила б собі віку... І я не знаю, в якій мірі були близькими їхні взаємини. Припускаю навіть, що просто піклувалася про нього, прийде — гудзик одірваний пришиє, прибере, посидить і піде... Не знаю. Але дорого дав би, щоб взнати.
	«Гудзик пришиє? — хотів заперечити Коваль. — Кому? Шевцеві?!» Але промовчав про це і тільки зауважив:
	— Тепер уже не довідаєтесь... Та й навіщо це вам?
	— Так, так, звичайно, ні до чого, — погодився співбесідник. — І потім вона, Ніна, тут, розумієте, рівною була з усіма, хто приходив. Я уже казав вам, що заглядали іншим разом замовниці, ставали друзями, забігали на вогник й інші знайомі. Наша тихесенька друкарочка трималася скромно, але з почуттям гідності і викликала повагу. У розмови не втручалася, але якщо зверталися до неї, питали її думку, вражала логічним міркуванням, мовби їй були відкриті речі, сховані для інших. Уранці дивлюсь на неї в інституті, у машбюро, очам не вірю. Чи та сама це Ніна? Мені навіть на думку спало оповідання Чехова «Двоє в одному». Пам'ятаєте, у трамваї, тобто на тодішній конці, дрібний чиновник вголос міркував на всілякі теми, тримався незалежно, навіть з викликом, людську гідність в собі відчув, а як побачив начальство — перелякався, відразу знітився і знову став таким собі маленьким чоловічком.
	Полковник уважно слухав. Монолог Павленка про друкарку зацікавив його. Це була справді схвильована розповідь про долю людини, не байдужої оповідачеві.
	— А вороги у Журавля були?
	Павленко розвів руками.
	— Які вороги! У кожної людини, звичайно, є якісь вороги. Усіх зв'язків Антона я не знаю. Але якщо йдеться про його загибель, то до чого тут «вороги» чи «не вороги»! Адже те, що сталося, — нещасний випадок. Випила людина зайвину, заснула, забула про чайник на плиті, вода залила вогонь, а закрити газ нікому було... Адже його ніхто не вбив, не застрелив, не зарізав... Так до чого тут якісь вороги!
	«Ну от, — додумалось полковникові, — чому Павленко не поцікавився обставинами загибелі Журавля. Його, певно, вже поінформувала дружина про подію у будинку. Але ж і Варвара Олексіївна не все знає. А співбесідник тримається так упевнено, наче вивчив трагедію досконально, у найменших деталях. »
	— Вороги у Журавля якщо й були, — говорив далі Павленко, — то тепер зрадіють. А може, й ні. Мертвий перестає бути ворогом. З Антоном, здається, усе ясно і вам, у міліції... Усі ці наші розмови, я думаю, вам потрібці тільки для протоколу... Щоб завершити справу.
	— Не зовсім так, — сказав Коваль. — Ось тепер тільки ми підійшли до найголовнішого. Розкажіть докладно про вашу останню вечерю у Журавля.
	Вячеслав Адамович повільно знизав плечима: мовляв, ну чого вже про це говорити? Так начебто йшлося про справи давні-предавні, які вже й забулися, а може, й не були зовсім, лише примарилися.
	— Як хочете. Тільки я майже нічого не пам'ятаю. Адже теж не був тверезим. — Павленко відповідав спокійно, але у цьому спокої вчувалася напруженість.
	— Я вам допоможу, — пообіцяв полковник. — Про що ви розмовляли того вечора? Був привід для випивки?
	— Привід був. Антон радів, що винахід нового методу шліфовки пробиває собі шлях у життя. Він тоді навіть велику статтю для журналу про це написав.
	— Виходить, він не тільки жінками і черевичками захоплювався?
	— Його на все вистачало.
	— Коли він заявив про це своє нововведення?
	— Своє... — пробурчав Павленко. — Хіба я знаю?
	— Тут щось не так?
	— Так то так...
	— Давайте. Вячеславе Адамовичу, відверто. Ви теж брали участь у цьому винаході?
	— І «так», і «ні», — повільно промовив допитуваний. — Зрозумійте мене правильно. Розробку, звичайно, зробив Антон...
	Вячеслав Адамович явно не договорював.
	— А ідея? Ідея чия була? — випитував його полковник.
	— Що «ідея»? — змахнув рукою молодий науковець. — Ідей навколо скільки хочеш. У повітрі ширяють, під ногами валяються. Бери — не хочу!
	— Коли ви з Журавлем розробляли якусь тему, то найчастіше «ідеї» подавали ви, «голова», так би мовити, далі працювали разом, а пробивав її потім Журавель, чи як? І авторами вважалися обоє.
	Павленко здивувався обізнаності полковника, але не показав виду.
	— І цього разу так було? Чи автором нового методу став виключно Журавель?
	— Так, ідея хаотичного руху абразивів спочатку була моєю, — нарешті наважився Павленко. — Мені це на думку спало, коли ставив мембрану з голкою на грампластинку. Антон любив слухати свій старий горластий грамофон, котрий купив десь на товчку. У Антона було багато дивацтв! От і цей грамофон з трубою. Має чудовий японський «Шарп», цікаві касети, а причепився до цього мотлоху — «звук», казав, у грамофона приємніший, ніж у мага... Так от, опускаючи голку на борозенку, по якій вона весь час йде по одному й тому ж сліду і зрештою стирає платівку, я раптом подумав, що на світі існує не тільки симетрія, але й асиметрія; що у природі не все прямолінійно і поряд із строго упорядкованим рухом існує і хаотичний, узяти до прикладу броунівський рух, відкритий ботаніком Броуном і теоретично обгрунтований Альбертом Ейнштейном та Маріаном Смолуховським...
	— Ну-ну, — підбадьорив Павленка Коваль, коли той запнувся.
	— І тут моя думка співвіднеслась до проблеми тертя пар, над якою б'ються машинобудівники.
	Павленко захопився і вже не зупинявся. Очі його спалахували, на обличчя набіг рум'янець, це уже була не та людина, яка раніше сиділа перед Ковалем.
	— Я скрикнув: «Еврика!» і сказав Антонові, що у мене з'явилася цікава думка. Ви, звичайно, не знайомі з цією проблемою.
	— Дещо знаю. Теча сальника, — відповів полковник, чим знову здивував Павленка. — Але ви в цей час працювали над іншою темою, плановою. Адже так?
	— Так, над іншою... Але питання ідеальної шліфовки пар, які зазнають тертя, мене давно хвилювало.
	— Журавель цікавився нею раніше, цією шліфовкою? До вашого вигуку «Еврика!»
	— По-моєму, ні. Але він відразу усе зрозумів — він був людиною талановитою і, головне, дуже меткою, хваткою.
	— І відразу запропонував вам розробити цей винахід?
	— Та ні. По-перше, це ще не було винаходом. Тільки думка, ідея. Спочатку Антон і не зацікавився нею.
	— А ви?
	— Я — теж. Ні, поговорили, дивуючись, що все так просто, і зайнялися плановою темою.
	— І більше не поверталися до цього?
	— Ні. Я ж кажу, у нас були інші проблеми.
	— Значить, і вас своє відкриття не захопило?
	— У той час — ні. Бачачи, що Антон не запалився, я теж охолов. Зрозумійте мене правильно. Коли думки зайняті одним, усе інше відсовуєш у далекий куточок пам'яті. Поки не звільнишся.
	— Коли це було?
	— Давно. Ще навесні. Я закрутився. Навіть було забув про шліфовку.
	— Не надали значення своїй знахідці?
	— Можливо. Ідей багато. Та все не ухопиш.
	— А Журавель ухопив.
	— Головне, що мовчки, нишком, потай розробляв. Зрозумійте мене правильно. Міг би й сказати, порадитись... Я що, я нічого... Працюй... Тільки по-чесному...
	— Ви образилися на нього, коли довідалися, що він сам розробляє.
	— Було. — Павленко немов забув, що не збирався бути відвертим на допиті.
	Коваль вже увімкнув магнітофон і почав ставити питання швидко, вимагаючи такої ж швидкої відповіді.
	— Заявку Журавель подав тільки від свого імені?
	— Так.
	— Значить, тепер ви до винаходу не маєте прямого відношення?
	Павленко злегка звів брови:
	— Як сказати... Ви, певно, вважаєте, що геній, тобто Антон, запозичив дещицю у посередності і потім самостійно зробив відкриття? А я за це озлився на нього?
	— Але ж ніде не записано, що ідея належала вам?
	— Чому? Записано. Якось ми повернулися до цієї ідеї і збиралися разом розробити її, навіть заявку спільну написали. Це вже була не просто гола ідея, а оформлена. Але потім я, кажу, закрутився, та й він захопився іншим, а я розумів, що без нього не проб'юсь... А він тим часом, як виявилося, узявся до справи серйозно, але вирішив діяти уже без мене.
	— У вас є ця спільна заявка? Ви кудись її подавали?
	— Тепер бачу, що — нікуди. Хоч Антон збирався і узяв перший примірник. Але копія у мене є.
	— Ви будете претендувати на те, щоб довести справу до кінця?
	Павленко замислився і потер голову долонею.
	— Навіть не знаю. Тепер я не претендую. Зрозумійте мене правильно. Будемо докінчувати усією лабораторією. Я іще точно не знаю, як далеко зумів Антон як автор просунутися у Державному комітеті винаходів, ще потрібно макетний примірник зробити, потім знайти виробництво.
	— Про що ви розмовляли того вечора із Журавлем?
	— Про все і ні про що.
	— Хто, крім вас, був тоді у квартирі?
	— Ну, Ніна...
	— Яку роботу вона принесла?..
	Вячеслав Адамович зам'явся.
	— Про цей новий метод шліфовки?
	— Так.
	— Ви тільки тоді вперше познайомилися з роботою Журавля? Того вечора?
	— Частково. Ніна ще не все передрукувала.
	— Отже, розмова у вас була не тільки «про все і ні про що», а і про цей винахід?
	— Торкалися.
	— І ви дуже розгнівалися на Антона Івановича, що усунув вас від цієї справи? Висловлювали йому свої претензії?
	— Припустимо, товаришу полковник. Але що ви хочете цим сказати, до чого ведете? Мене у чомусь підозрюєте? У його вороги записали? Зрозумійте мене правильно...
	— О котрій годині ви пішли від Журавля?
	— Не пригадую. Я на годинник не дивився. Кажу ж, був нетверезий... Сп'янів.
	— Не дуже. Експертиза показала, що більшу частину пляшки проковтнув загиблий.
	— Однак я швидко п'янію.
	— Ви були дуже збуджені. Медицині відомо, що при нервовому збудженні алкоголь не відразу діє. Отже, ви того вечора були при повному розумі.
	Павленко пропустив повз вуха зауваження полковника.
	— Коли Ніна Барвінок пішла, ви ще залишалися у Журавля?
	— Навпаки. Я пішов перший. Антон хотів її залишити, і я боявся опинитися третім зайвим.
	— Це ви добре пам'ятаєте?
	— Так.
	— Але ви щойно твердили, нібито були п'яні і нічого не пригадуєте. Як же вам пощастило таку деталь запам'ятати, як бажання Журавля? Чи, може, він його відкрито висловив?
	Павленко мовчав. Жилочка на щоці, з якої уже зійшов рум'янець, дужче засіпалась.
	— Отже, ви пішли, а Барвінок залишилася наодинці з п'яним господарем. О котрій годині це було? О шостій, о сьомій, о восьмій чи о дев'ятій вечора?
	— Здається, о сьомій або восьмій.
	— Не пізніше?
	— Ні.
	— У нас дещо інші дані, — зітхнув Коваль, роздосадуваний упертістю Павленка. Але саме те, що молодий науковець приховує правду, багато про що говорило йому. — Тоді поясніть, яким чином вас бачили біля квартири Журавля на початку дванадцятої? Що ви робили під його дверима? Щойно вийшли від нього? Чи, навпаки, повернулися і намагалися прокрастися в квартиру? Навіщо?
	Павленко мовчав, опустивши голову. Помітно було, що він дуже зляканий і всіляко намагається це приховати.
	Вячеслав Адамович, звичайно, здогадався, що міліція одержала такі відомості про нього від сусіда — офіцера, який повертався уночі з відрядження. Капітан був здивований, коли, підіймаючись сходами, бо ліфт не працював, помітив під дверима Журавля Павленка у білизні, поверх якої було накинуто халат. Почувши, що хтось йде, Вячеслав Адамович, як розповів офіцер, кинувся у напіввідчинені двері своєї квартири.
	— Теж не пригадуєте?
	Павленко, здавалося, оглухнув.
	— То було це чи ні?! — суворо спитав Коваль.
	— Ви що ж, товаришу полковник, — раптом вибухнув допитуваний, — все ж таки мене у чомусь підозрюєте?! У чому ж? Зрозумійте мене правильно: я йому не ворог був, а друг!..
	У думках Коваля промайнула давня приказка: врятуй мене, боже, від друзів, а з ворогами я сам упораюсь.
	— І все ж таки! — наполягав полковник.
	— Зараз я нічого не можу сказати, — уперто відповів Павленко.
	— Ну що ж, — відступився Коваль, бо в його арсеналі поки що більше нічого не було, — подумайте, пригадайте. Ми ще поговоримо. А поки що попрошу вас нікуди з Києва не виїздити. — І, узявши у Павленка підписку про невиїзд, Дмитро Іванович відпустив його вкрай розгубленим.

		16

	А от і Одеса. Затишно-мрійливе, діловите і відчайдушне місто. Місто, яке починається для приїжджого із задерикуватої самодіяльності трамвайної кондукторки, яка написала крейдою всередині свого вагона, на усю його довжину, дружне звернення до «зайця»: «Щоб ти так доїхав, як узяв квиток!» і закінчується на пляжі дбайливим плакатом: «Громадяни, обережно поводьтеся із сонцем!» Одеса і героїчна, вкарбована навіки у пам'яті народній самозреченою обороною у війну, відчайдушною зневагою до смерті, і бурлескно-весела, доброзичлива і заповзята, — усе в ній змішалося: і смішне, і трагічне, буденне і величне, добро і зло, але все з розмахом, широке, як море біля її ніг.
	Співробітники відділу боротьби з розкраданням соціалістичної власності провели у Києві велику роботу, виявляючи за дорученням Коваля покупців і продавців жіночих чобітків особливої моделі з кустарно наліпленим фірмовим ярликом «Salamander». Їм пощастило вийти на якогось Григорія Потоцького, який часто приїздив з Одеси.
	Одесити в свою чергу почали стежити за Григорієм Володимировичем Потоцьким, інженером невеличкої проектної організації, підпорядкованої безпосередньо республіканському міністерству. І незабаром вони затримали інженера на вокзалі з двома великими чемоданами, в яких вмістилося майже сорок пар чобітків. Дізнання одесити мали вести разом з карним розшуком столиці, і тому Коваль сам вирушив у відрядження...
	Фірмовий поїзд м'яко підкочувався до перону. Через чисте вікно Дмитро Іванович відразу помітив старшого лейтенанта Струця, що зустрічав його.
	Струць уже два дні був у Одесі. Слідчо-оперативній групі, очолюваній Співаком, доручили одночасно і справу про загибель Килини Христофорової. Тому Віктор Кирилович виїхав до Одеси, щоб і там вивчити життя кравчині, її знайомства, обстановку в сім'ї...
	Уночі, лежачи без сну на полиці, Дмитро Іванович згадував похорон Христофорової.
	...Після морозів раптом наступила відлига. Сніг став сірим, поповз під колесами машин і ногами пішоходів. Христофорову вирішено було ховати у Києві. На околичне кладовище її проводжали троє: офіційний представник контори ритуальних обрядів, стара сусідка Ганна Кіндратівна та полковник Коваль, який сподівався побачити на похороні кого-небудь з приятелів чи замовниць загиблої. Проте ніхто не стояв біля будинку, з якого виносили Килину Сергіївну, зупинялися на мить лише випадкові перехожі, і Коваль несподівано для самого себе вирішив провести Христофорову аж на кладовище.
	Не приїхала з Одеси і дочка Віта, яка напередодні з'явилася у матері і, побувши лише день, знову гайнула додому. Як установили колеги полковника, дочку Христофорової було знято в Одесі з поїзда з сильною кровотечею і відвезено «швидкою допомогою» до гінекологічного відділення лікарні. У день похорону матері вона іще була там і слабувала після невдалого аборту...
	Ганна Кіндратівна у чорній хустинці із скорботним виразом на обличчі сиділа у похоронному автобусі поруч Дмитра Івановича і журно дивилася на грубо вистругане віко, що закривало труну.
	Живих квітів і вінків не було. Час зимовий, та й хто міг їх принести! Ганна Кіндратівна змайструвала з чорного клаптя щось схоже на квітку. І тепер цей єдиний дарунок лежав на труні, погойдуючись разом з нею. Стара жінка час від часу підхоплювалася, поправляла квітку, щоб від тряски вона не впала на підлогу.
	Дмитро Іванович якраз не любив зрізаних квітів. Ружені він якось сказав, що, поглядаючи на букети, він не може звільнитися від думки, що краса і ніжність їхня незабаром зів'яне, коли згниють і перетворяться на прах. І жінка, знаючи це дивацтво Коваля, ніколи не вимагала від нього таких подарунків. Він і у своєму садку не зрізував квіти, залишаючи їх засихати на корені аж до наступної весни.
	Звичай проводжати померлих квітами нагадував йому, признавався Дмитро Іванович, древній ритуал, коли у могилу воїна-вождя відправляли і його дружину, рабів, коня... А тепер, у наш гуманний час, всіх їх замінили квітами, але й квіти здавалися йому беззахисними жертвами стародавнього звичаю... І у той далекий історично час, і нині ні у дружини, ні у рабів, ні у квітів не було вини, а коли немає вини, то не має бути й кари...
	За вікнами автобуса падав дрібний, тоскний сніжок, ліпився до шибок і, перетворюючись на воду, стікав униз... Коваль міркував про те, що могло статися між донькою та матір'ю у суботу, що викликало їхню сварку, чому Віта опинилася у лікарні, хто винен у цьому і чи немає якогось зв'язку між цими подіями і несподіваною загибеллю Килини Сергіївни.
	«Два похорони протягом кількох днів на моїх плечах, — з прикрістю думав полковник, спостерігаючи, як похитується труна внаслідок занадто швидкої їзди водія, який поспішав покінчити з «невигідним» похороном, — чи не забагато?»
	Затишний одеський перон тихо підсунувся до самісінького вагона, двері відчинилися, і Дмитро Іванович з насолодою вдихнув свіже ранкове повітря, присмачене запахом моря.
	У машині, яка чекала Коваля біля вокзалу, Струць спитав:
	— До готелю?
	— Оформимося пізніше, — відповів полковник. — Я не втомився. Поїдемо до управління.
	— Віта Христофорова учора виписалася з лікарні, — доповідав дорогою старший лейтенант. — Живе вона у хатині померлої влітку бабусі, біля ринку. Хатина, в якій дівчина прописана з минулого року, стара, на дві житлові кімнатки з кухнею. Живе Віта усамітнено, скритно, подружок не мас. Характер незалежний, вередливий, заняття в інституті частенько пропускає, оцінки невисокі. У громадському житті інституту участі не бере. Мати мало опікувалася нею, повністю захоплена гонитвою за довгим карбованцем. Є дві кравчині-надомниці, які за її викрійками шиють плаття. Єдина людина, з ким мала справу тут Христофорова, — інженер Потоцький. Саме він, коли кравчиня перебувала у Києві, відвідував Віту, піклувався про неї — аж до постачання її продуктами.
	Слухаючи Струця, полковник Коваль задоволене кивав.
	— До речі, є якісь дані, хто мав стати батьком дитини? — спитав він.
	Старший лейтенант розвів руками.
	Дмитро Іванович розумів, що не так просто це з'ясувати, та якщо ця деталь не буде важливою у справі про загибель Христофорової, нею не варто й займатися.
	— З Вітою я сам розмовлятиму, — сказав полковник, вислухавши Струця. — Якщо лікарі дозволять, викличемо завтра повісткою, а ні, то під'їду до неї. Може, зі мною, стариганом, більш відвертою буде...
	Майор, начальник відділу боротьби з розкраданням — товстун з гранатовими очима і прізвищем таким довгим і незвичним, що Коваль при першому знайомстві не став і трудитися, щоб запам'ятати його, — уже чекав Коваля у своєму кабінеті. Після короткого знайомства і обговорення задачі майор наказав привести з камери попереднього ув'язнення затриманого Григорія Потоцького.
	Поки цей наказ виконувався, Дмитро Іванович з цікавістю розглядав чобітки, які лежали тут-таки у розкритих чемоданах. Як краплі води вони були схожі між собою, а так само на ті, котрі були конфісковані у підпільних продавців, і на ті, що їх Коваль побачив у своєї Наталки.
	І раптом у нього промайнула ідіотська думка: «А чи були б у Наталки чобітки, якби не оця підпільна одеська артіль? — І відразу злякався цієї думки, розлютився на себе, на Наталку, на весь світ за те, що в нього могла з'явитися така думка. — Та носила б звичайні, місцевої фабрики, як усі люди! А то примхи, примхи!.. У мої роки...»
	Ці думки Дмитра Івановича обірвалися, бо на дверях у супроводі конвоїра з'явився ставний молодий чоловік з чорним розкиданим чубом на голові і живим, енергійним обличчям. Вій гидливо поглянув на конвоїра і, втупивши у Коваля світлі, майже білі, очі, промовив:
	— Здрастуйте! — І відразу додав: — Незважаючи на ваше недоброзичливе ставлення до мене, я вам бажаю здоров'я...
	— Сідайте, — зупинив його майор, показуючи на стілець.
	Коваль відчув у браваді Потоцького намагання приховати схвильованість і вже наперед знав, як поводитиметься затриманий і як слід з ним розмовляти.
	Тим часом майор після звичайного установлення анкетних даних почав невідступне допитуватися у Потоцького, звідки у нього чобітки, де він їх узяв, хто виготовив, не забувши нагадати про статтю карного кодексу, яка обіцяє зменшення кари в разі щирого розкаяння.
	Проте брюнет цю статтю добре знав і без майора і не збирався нею скористатися. На всі запитання відповідав ухильно або заперечливо. Появу у нього такої кількості чобітків пояснював сміховинне: так, кутів на ринку у різних людей; так, не запам'ятав тих, хто продав, може сплутати одного з одним, тому не береться дати їхній словесний портрет; так, визнає — скупив не для себе, ясна річ — чобітки жіночі...
	Навіщо стільки? Звісно, не дружинам або сестрам: у нього дружини немає, а сестра — одна, в іншому місті. Ні, не в Києві, у Херсоні... Звичайно, збирався гайнути десь на північ, перепродати і заробити. Тепер розкаюється — надумав погану справу. Вперше в житті. Але відразу й відмовився від задуму, і сам ще не вирішив, що з ними робити, куди їх подіти. А тут — міліція!.. Отже, злочину він не вчинив! І справді збирався вчинити, планував, але не здійснив, і притягати немає за що... От якби почав продавати, та по спекулятивній ціні, тоді звичайно... А так... За не скоєне не судять...
	— Куди подіти? — ущипливо повторив майор. — Сюди принести, до нас. І тоді жодних до вас претензій. Допомогли б знайти тих продавців, вони б і гроші ваші повернули.
	Потоцький розвів руками:
	— Не змикитив. Та й де їх тепер знайдеш — переплуталися усі обличчя, адже тільки промайнули перед очима. Та й не дивно: у когось пару купив, в іншого — дві... Не запам'ятаєш. Самі знаєте, як з-під поли продають, одне одному в очі не дивляться, усе миттю... Вийшло б у мене, як у Гоголя: одному приліпив би ніс другого, вуха третього... Дурниця вийшла б!..
	— Еге ж, дурниця, — погодився майор. — Але спробуйте пояснити, як це різні люди зуміли виробити такі однакові чобітки, на один копил, та й пошиті однаковими нитками, з однаковими підметками, однакові приліпили наклейки? Виходить, десь в одному місці ті ж самі руки їх робили? Пташки, звісно, з одного гнізда, спільних батьків мають. Так з якого ж це гнізда, громадянине Потоцький?
	Молодик раптом ляснув себе по чолу долонею.
	— Звичайно, з одного! Вірно! З однієї ж фабрики. Там же написано «Salamander». Нічого й думати... І як же це я так сплохував! — Потоцький аж зубами заскрипів. — Чобітки, виходить, з крамниць, де імпортом торгують, або з бази... Значить, крадені... Було б мені, дурневі, відразу здогадатися!..
	Майор зупинив ламентації Потоцького:
	— Заспокойтеся. Не крадені вони. І не імпортні, не саламандрівські, а наші, одеські, кустарні. Є висновки експертизи... А щодо того, що схаменувся і складу злочину немає, помиляєтесь. Не опам'яталися ви, не відмовилися від злочинного наміру, не самі зупинилися, а ми обірвали на вокзалі вашу діяльність. Перед самісінькою посадкою у поїзд...
	Майор сердиться, у гранатових очах його з'являється роздратований блиск. Підозрюваний, звичайно, верзе казна-що і весь час, не відповідаючи на запитання прямо, вислизає з рук, як в'юн. Однак голос майор не підвищує, зважаючи на те, що у допиті бере участь полковник з міністерства, і терпляче повторює свої запитання.
	Втім, наслідки ті ж самі, і зрештою майор не витримує.
	— Чого ти мені ікру сиплеш, — роздратовано кидає він, непомітно для самого себе звертаючись до Потоцького уже на «ти». — В іншому місці можеш тюльку за бичка видавати. У тебе є підпільна фабричка, і немаленька. І ти — експедитор... Я вас викрию, будь певен. І тоді заспіваєш у мене іншої! Отже, краще не тягни і давай відкритим текстом: де, хто, звідки сировина? Адже крадена!
	У відповідь Потоцький тільки мовчки чеше потилицю.
	— Дозвольте, — звертається до майора Коваль.
	Той полегшено киває.
	— Скажіть, громадянине Потоцький, коли ви востаннє бачилися із Христофоровою? — запитує полковник.
	Підозрюваний на мить затримує подих, а потім глибоко зітхає. Коваль помічає новий нюанс у його настрої. Зміна теми, здається, приносить йому полегшення, і це дивує Дмитра Івановича.
	— З Христофоровою? — Потоцький трохи примружує око, немов силкується пригадати, але ніяк не може. — З Христофоровою... Христофоровою? — повторює він, не відповідаючи прямо на запитання.
	«Еге ж, не такий він простак, цей «пан», — думає Коваль. — Але чи причетний до вбивства кравчині? Які інтереси гуртували їх, на чому трималася їхня дружба? На обопільному захопленні, на коханні? Те, що Потоцький на кілька років молодший, могло не завадити почуттям. Але чому у такому разі не створили сім'ю? І чому Потоцький все ж таки так піклується про Віту? Певно, тут швидше ділові інтереси, ніж матримоніальні... А що могло породити такий конфлікт між ними, який веде до вбивства кравчині? Підстав підозрювати Потоцького в убивстві Христофорової поки що немає. Раніше слід установити принаймні дві обставини: по-перше, чи мав Потоцький для такого злочину спонукальні причини і, по-друге, чи була реальна можливість його здійснити. Поки що це може тільки припускати як одну з робочих версій. Насторожує, однак, те, що Потоцький, під час попередньої розмови в міліції намагався приховати свою недавню поїздку до Києва». Ці думки миттю пролетіли у голові полковника.
	— Де ви були у цю неділю?
	— Тут, звичайно. В Одесі.
	— А чому «звичайно»? Могли бути де завгодно: і тут, в Одесі, і в Харкові, в Москві і Києві... — Коваль навмисне поставив Київ у кінці свого списку міст. — І я вас не запитую, в якому місті, — вів далі полковник. — Чого ж ви відразу подумали, що маю на увазі інше місто, не Одесу?
	— Ах, так, — не сховавши свого збентеження, протяг Потоцький. — Звісно, я міг бути де завгодно, у будь-якому місті, але був в Одесі.
	— Є люди, які підтвердять ваші слова?
	Інженер зам'явся.
	— Це треба подумати... Є, аякже!.. Але навіщо вам моє алібі? Ви мене іще у чомусь підозрюєте... Вам цього мало? — кивнув на чемодани з чобітками..
	— Хто ж підтвердить?
	— Мені не хотілося б їх називати.
	— Чому?
	— Щоб не залишати їхні імена у протоколі.
	— А якщо без протоколу?
	Молодий чоловік ще якийсь час мовчав. Майор тоскно позирав на розкриті на підлозі чемодани. Йому здавалося, що полковник з міністерства відводить допит не в той бік і ставить питання не по суті.
	— Я не бачу в цьому необхідності, — нарешті рішуче вимовив інженер.
	Тим часом Дмитро Іванович і далі у думці аналізував доповідь Струця, в якому згадувалося, що Потоцький частенько відвідував хатинку Христофорових.
	— Чи не доньку Килини Сергіївни маєте на увазі?
	Тепер підслідний вкрай збентежився. Звідки це відомо міліції? Чи не стежили за ним? Природно, що стежили. Інакше не застукали б на вокзалі. Та невже вони й за квартирою Вітки наглядали?
	— Ні, — цідить він. — Але що з цього виходить?
	— По-перше, не треба уникати правди. Христофорову і її доньку Віту ви добре знаєте. Чи не так?.. Але повернемося до наших баранів, — сказав далі Коваль. — Хто може підтвердити, що у неділю ви були в Одесі?
	— Я своє алібі буду доводити тільки після того, як пред'явите обвинувачення.
	Секунду вони дивилися один одному в очі і за цей короткий час Коваль зрозумів, що помилився у своїй підозрі.
	«Звичайно, подумав він, якщо у нього алібі, то версію, яка почала визначатися, про особисту причетність Потоцького до загибелі Христофорової слід відкинути. Та невже він не знає від Віти про смерть і похорон Килини Сергіївни? Дивно! Невже дівчина не сказала йому про це? А якщо знає, навіщо приховує?»
	Хоча участь інженера у вбивстві кравчині могла бути і не прямою, Дмитро Іванович розумів, що у здогаді, який спав йому на думку, з'явилася тріщина. Отже, вузол ще дужче зав'язується. Медексперти й досі не зробили певного висновку про події, які передували загибелі Христофорової. Установлено, що смерть сталася внаслідок падіння і удару головою об опалювальну батарею. Але що було причиною падіння? Посковзнулася і сама впала чи хтось штовхнув жінку, збив з ніг? Перше припущення не мало достатніх підстав: важко повірити, що порівняно молода, міцна Килина Сергіївна ні з того ні з сього упала в кімнаті. На чорну неміч не хворіла. Правда, килима на лакованій підлозі не було, бо підмітати з підлоги дрібненькі клаптики тканини і паперу легше, ніж вибирати їх з килима. На шовкових клаптиках, розкиданих по гладкому паркету, напевне, таки можна посковзнутися. Але все ж це, скажімо, не апельсинові кірочки чи слизьке кавунове насіння, на яких падіння майже неминуче. На користь другого припущення говорили незвичні сліди на тілі кравчині, як установила експертиза, прижиттєві ушкодження, синці, які могли виникнути, якщо скубнути людину. Крім того, плаття Христофорової було трохи розірване, що свідчило про якусь боротьбу. Але ж не буде той самий Потоцький, нападаючи, щипати жінку, дуже вже це по-баб'ячому. Крім того, на підлозі експерти знайшли декілька висмикнутих жіночих волосинок, що не належали загиблій кравчині. Хоч, втім, це могла зачісуватися якась із замовниць...
	Справді, якщо і стався напад на Христофорову, то нападником, певно, був не інженер, навіть коли у нього й не виявиться алібі.
	А от він, Коваль, ніде правди діти, побачивши зараз чобітки в чемоданах Потоцького і знаючи від Струця, що інженер зв'язаний з родиною Христофорових, шляхом простого логічного розміркування з єднав усі ланки в єдиний ланцюг: кустарні, але дуже гарні чобітки пошиті в Одесі за моделлю Журавля. Антон Журавель дружив із Христофоровою, і вона могла завести Потоцького з ним і попросити зробити модель для свого одеського приятеля. Що потім, після загибелі Журавля, сталося між Килиною Сергіївною та інженером Потоцьким, він не знав, але припускав, що підпільний артільник, побоюючись викриття, міг піти на все, аби тільки кравчиня не виказала його.
	Тепер ці міркування самому Дмитру Івановичу здавалися безпідставними. Полковник тяжко зітхнув. І, звісно, не тому, що Потоцький, очевидно, не причетний до убивства, і не тому, що алібі інженера знову зажене розшук і дізнання у цій справі у глухий кут. Йому раптом здалося, що він, Коваль, взагалі не може ні в чому розібратися, що дуже простенька карна справа здається йому вкрай складною. Може, й справді надійшов час згортати паруси і тихо сунути у спокійну гавань заслуженого відпочинку...
	Майор, відчувши паузу, уже готовий був поставити своє запитання, коли Коваль строго сказав Потоцькому:
	— Ви не вперше відмовляєтесь від своїх друзів. Минулого разу, коли з вами тут розмовляли, ви заявили, що не знаєте ніякого Журавля. Але ж збрехали!
	У білі очі інженера Ковалю зараз не щастить заглянути, бо Потоцький ховав очі.
	— За скільки купили цю модель? — кивнув полковник на чобітки. — Новий здогад, який несподівано спалахнув у Дмитра Івановича (нотатка у блокноті: «Пан — 300»), знову повернув його до раніше зв'язаного ланцюжка: Потоцький — Христофорова — протекція кравчині Потоцькому — відсутня раніше ланка: гроші за модель Журавлю — підпільна одеська артіль, таємна торгівля чобітками у підворіттях, перукарнях, під крамницями у Києві, а можливо, і в інших містах. Це зміцнило попередні міркування. Полковник уже більш твердо промовив:
	— І навіть не віддали Журавлю якоїсь незначної для вас суми, три сотні. Адже у вас справжнє підприємство, хоч і підпільне, і ви добряче заробили на цій моделі... Соромно, громадянине Потоцький. Ви ж, напевне, вважаєте себе поважною діловою людиною, — не утримався від злої іронії Коваль. — До речі, чи знала Килина Сергіївна, для чого ви купили модель у Журавля, — спитав він, прагнучи до кінця з ясувати причину загибелі кравчині.
	— Не розумію вашого запитання, — похмуро відповів інженер.
	— Можна і уточнити: чи знала Христофорова про існування вашої підпільної артілі?
	— Я не знаю ніякої артілі, — зиркнув з-під лоба Потоцький. — З артілями, по-моєму, у нас давно покінчено.
	Свідчення інженера ставали усе більш важливими для обехеесівського майора, і Коваль вирішив не заважати йому. Зрештою, алібі Потоцького в зв'язку із справою загиблої кравчині, якщо воно е, можна установити і трохи пізніше. А тим часом полковник до повернення у Київ, де чекала його робота з Павленком, відкликаним з відрядження, хотів зустрітися з дочкою Килини Сергіївни — Вітою.
	— Поцікавтесь, до речі, — порадив він майорові, — де вони діставали фірмові наклейки «Salamander», чи не морячки із загранки привозили?..
	З цими словами, кивнувши на прощання колезі, Дмитро Іванович вийшов з кабінету.

		* * *

	Дівчина сиділа перед полковником у великому м'якому кріслі і здавалася облізлим, здичавілим кошеням, що забилося у куток. Це враження створювала і не відповідна до її хворобливого вигляду, якась наїжена — Коваль подумав: «божевільна!» — зачіска, і упертий, насторожений блиск очей. Вона була бліда після великої втрати крові і, сидячи у кріслі, терла пальці, немов і у теплій кімнаті вони мерзли.
	Старий, якийсь обшарпаний знадвору будиночок всередині виявився дуже затишним. Усе в цій квартирі свідчило про достаток, навіть із зайвиною. У кімнатах стояли різьблені румунські меблі, гірка була повна порцеляни, вабили зір статуетки і гарне кольорове скло, розставлене у кімнатах, а на підлозі, одній і другій, пухнасто лежали товсті китайські килими. Ковалю пригадалась спартанська обстановка київської квартири кравчині. Й справді, гніздо Христофорової було тут.
	На пальці лівої руки Віти, яка сиділа у простенькому бавовняному халаті, Дмитро Іванович помітив гравірований перстеньок з невеличким діамантиком, до вух дівчини приліпилися золоті сережки з розсипом коштовного блискучого пилу.
	Незважаючи на те, що дівчина неприязно поглядала на неприємного їй гостя, що несподівано ніби звалився на голову, Дмитру Івановичу було щиро її жаль. Він розумів її стан і прийшов не допитувати, а довідатися про її життя і, можливо, допомогти осиротілій дівчині.
	Коваль пояснив Віті, що привело його до неї, поспівчував у її великому горі і для того, щоб відтягти увагу від гірких думок, почав розмову на прозаїчні побутові теми. Він розпитував дівчину, чи залишиться вона тепер в Одесі, чи переїде до батька у Кишинів, цікавився навчанням і тільки наприкінці бесіди, маючи на увазі батька втраченої дитини, зачепив болячу тему: хто тепер найближча їй людина і хто винен у тому, що вона потрапила до лікарні? Віта зрозуміла полковника, засовалася у кріслі, втупила у Коваля злий погляд.
	— Це вас не стосується!
	— Звісно, — погодився Дмитро Іванович, — в певному смислі не стосується, але... — і, підкоряючись якомусь натхненню, раптом сказав: — Втім, я знаю. Григорій. Адже так, Григорій Потоцький? Його зараз нами затримано і допитано. — Коваль навмисне не уточнив, з якого приводу затримано інженера.
	Зробившії висновок, що найбільша таємниця її життя розкрита, що її зраджено, що у міліції Потоцький усе розповів, вражена дівчина на мить завмерла, потім розридалася. Плакала вона якось дуже жально, по-дитячому, хлипаючи та ікаючи, і Коваль пішов на кухню по воду.
	На кухні Дмитро Іванович відчув знайомий запах шкіри. Він розгледівся. Простора кухня мала ще й комору, двері якої були, як і стіни кухні, обклеєні шпалерами «під дуб».
	Коваль відсунув защіпку. У ніс вдарив різкий запах. У величенькій коморі від підлоги до стелі стосами було складено шкуратини. Дмитро Іванович кілька секунд розглядав їх, потім зачинив дверцята, набрав з крана води і повернувся до кімнат.
	Віта уже почала заспокоюватися і випила води. Ридаючи, вона ще дужче забилася у величезне крісло. Фарба з вій, змита слізьми, зробила її гарненьке личко відразливим. Коли сльози ущухли, вона випросталася і з викликом кинула полковнику:
	— Ну й що! Він мене любить, і я маю право любити, кого хочу!
	— Звичайно, звичайно, — заспокоював її Коваль.
	Йому тепер стала зрозумілою тяжка обстановка, яка склалася у сім'ї Христофорових. Віта, яка щойно, захлинаючись, ридала з-за Потоцького, при розповіді про похорон матері не пролила й сльозинки.
	Чи то звільнившись від необхідності зберігати свою таємницю, чи раптом почувши у полковникові не ворога, а доброзичливу людину — Дмитро Іванович умів прихилити до себе, чи гостріше відчувши свою самотність і не маючи перед ким полегшити серце, немов шукаючи підтримки і захисту у цього сивого полковника, але Віта раптом обрушила увесь свій гнів на людину, яка зрадила її. І тоді з неї відразу немов зійшла кора, і вона стала звичайною скривдженою дівчинкою.
	Вона розповіла, що Григорій мав одружитися на ній, — десять-п'ятнадцять років різниці не велика біда, — але вони приховували свої взаємини від матері. Коли ж Віта довідалася, що сама стане матір'ю, то вирішила відкритися Килині Сергіївні. У суботу приїхала до Києва і все розповіла. Мати дуже лаяла її, плакала, навіть спробувала побити. Але врешті-решт, коли Віта пообіцяла, що не піде за цього, зі слів матері, «пройдисвіта і розпусника», вони помирилися, і Килина Сергіївна повела її до знайомої акушерки. Мати наполягала, щоб Віта після операції полежала кілька днів у неї, але та не погодилася і поїхала додому. Вночі, у поїзді, їй стало погано, і в Одесі її прямо з поїзда повезли у лікарню. Тепер вона знає, що бідолашна мама була права. Григорій — підла людина, мерзотник і більше ніколи не переступить її порога.
	Коваль, слухаючи Віту, співчутливо кивав. Батьківським серцем він розумів, яку трагедію переживай зараз юна Христофорова. Якоїсь миті йому здалося, що у кріслі, плачучи і задихаючись від обурення, сидить не щупле, колюче дівча по імені Віта, а її київська однолітка. Голову його сушила думка: чи могло б таке трапитися з його Наталкою? Раніше він сміливо міг би дати на таке запитання тверду, однозначну відповідь. Але тепер, коли з'явився цей Хосе?
	Що стосується Віти, то, може, й на краще, що не народила. Що б робило це безпомічне, розгублене дівчисько з дитиною, що могла дати майбутній людині?! Надто вже багато з'явилося зараз безбатченків, і малолітки-матері не знають, як упоратися із клопотом, який упав на їхні плечі. І у кінцевому підсумку за помилки юних батьків розплачуються без вини винуваті діти, які частенько потрапляють у поле зору його колег...
	Але як він смів подумати у цьому зв'язку про свою Наталку?! Ні! Його донька ніяк не схожа на цю нещасну дівчину!.. Та все ж таки де він узявся, цей Хосе?!.
	Користуючись тим, що Віта розбалакалася, Дмитро Іванович спитав її, що вона знає про друге, підпільне, життя Потоцького, про його ділові зв'язки і комерцію. У відповідь на це дівчина тільки похитала головою. Коваль зрозумів, що «пан Потоцький» свої справи Віті не дуже відкривав. Однак про шкіру дівчина, на жаль, і не заїкнулася, і Дмитро Іванович подумав, що треба буде підказати майорові, нехай попросить у прокурора постанову на обшук у Христофорової тому, що й тут виявився, нехай і невеличкий, схов сировини.
	Усе більше переконуючись, що Потоцький не причетний до вбивства Килини Сергіївни, Коваль все ж іще спитав Віту, що вона робила у неділю.
	— Ви уже були вдома?
	— Ні, у лікарні.
	— Вас хто-небудь відвідував?
	Дівчина здивувалася:
	— Аякже! Звичайно, він же, цей тип! Як я його тепер ненавиджу!
	— Потоцький?
	— Він.
	— І довго був?
	— Увесь день і вечір. Він навіть на роботу не ходив у понеділок, коли забирав мене з лікарні. Але я про нього і чути більше не хочу!
	Коваль остаточно переконався, що версія про участь Потоцького в убивстві Христофорової повністю провалилася...

		17

	Ця оперативна нарада, яка мала дещо підсумувати, не підсумувала нічого. І не тому, що у її учасників не було нових даних про загибель Антона Журавля і Христофорової, нових спостережень, фактів, а тому що ці спостереження або окремі деталі майже нічого не давали до того, що уже було відомо, або навіть заперечували одна одну.
	Цього разу зібралися у прокуратурі, у кабінеті Співака. Довга, вузька кімната закінчувалася вікном, до якого між столами і шкіряним диваном нелегко було пройти. Проста неполірована шафа і невеличкий сейф доповнювали її невибагливе умеблювання. Слідчий, який працював за другим столом, був у відрядженні, і Співак мав у своєму розпорядженні весь цей невеличкий кабінет. Коваль і Струць учора повернулися з Одеси, полковник уже встиг допитати Павленка, якого на його прохання інститут відкликав з Єревана, і слідчий чекав докладної розповіді про виконану роботу.
	Коли Дмитро Іванович і старший лейтенант Струць посідали на дивані, Петро Якович, зумівши втиснути своє зовсім не масивне тіло між столом і стільцем, опустився на нього і нетерпляче поглянув на Коваля.
	Полковник, як завжди, не поспішав. Паперів з собою на цю нараду не приніс — у Струця був «дипломат», з якого той витяг тоненьку папочку, — і усім своїм виглядом наче підкреслював, що, мовляв, обговорювати поки що нічого, новин серйозних немає, а те, що є, треба раніше як слід виважити, а вже потім робити якісь висновки.
	— То як, Дмитре Івановичу? — не витримав нарешті слідчий. — Що Одеса?
	— Одеса як Одеса, — зітхнув Коваль. — Цього разу вона нас не дуже порадувала і вперед не просунула.
	— Що Потоцький?
	— Потоцький затриманий одеситами. Підозрюється у незаконній підприємницькій діяльності. У нього, очевидно, буде і стаття про скупку краденої сировини, адже не з повітря шила чобітки — та ще у такій кількості! — підпільна артіль. Але ний зараз опікується одеський обехаес... Що ж стосується нашої справи, то прямого відношення до них інженер Потоцький не має. Справді, він друг сім'ї Христофорових, навіть більше... Але в день убивства Килини Сергіївни був у Одесі.
	— Це установлено?
	— Так. Якби у нього і не було б алібі, то вагомих мотивів такого злочину з його боку ми не виявили. Дуже можливо, що кравчиня знала про його підпільну діяльність і він, природно, боявся, що ми, оскільки зацікавилися нею в зв'язку із Журавлем, могли дещо довідатися і про нього. Однак йти на «мокре» діло без доконечної потреби?.. Ні, це не в стилі Потоцького — тихого комбінатора, підпільного ділка, який більш за все боїться потрапити в поле зору міліції. А коли вб'єш, то непросто сховатися... І, крім того... — Коваль на кілька секунд замовк, немов роздумуючи, чи варто про це говорити. — Тут іще один момент, признаюсь, зовсім несподіваний для мене, я сказав би, у наш час рідкісний... Справа у тому, що колись «пан Потоцький» залицявся до Килини Сергіївни, мало не відразу, як вона вийшла заміж за шкільного вчителя Христофорова, був коханцем і навіть, здається, збирався забрати її у чоловіка. Потім перші спалахи пристрасті минули, вони залишилися друзями, і Потоцький навіть зумів подружитися з самим Христофоровим. Коли внаслідок розлучення з чоловіком Килина Христофорівна залишилася одна, інженер уже не зачіпав шлюбної теми, він почав придивлятися до її підростаючої гарненької доньки — Віти... І от минулої суботи Віта приїхала до Києва і призналася матері, що вагітна і що батько її майбутньої дитини Григорій Потоцький. Уявляєте собі, Петре Яковичу, стан матері?.. Одне слово, після великого скандалу, моря сліз Килина Сергіївна простила доньці, але з умовою, що вона зробить аборт і викине з голови мерзотника Потоцького. Не виключено, що у понеділок кравчиня з'явилась би у нас і викрила б «пана»-махінатора... Та, на жаль, у неділю, як відомо, хтось прийшов до неї на квартиру і після короткої боротьби, про що свідчать прижиттєві синці та надірване плаття, збив її з ніг... Потоцький цей ранок і майже увесь день просидів у лікарні біля молодшої Христофорової. Є не тільки заява самої Віти, але і свідчення персоналу лікарні... Вони у Віктора Кириловича, — звернувся полковник до Струця.
	Той кивнув і, розкривши папку, витяг кілька аркушів.
	— Віта після аборту не схотіла залишатися на ніч у матері, — розповідав далі Коваль, — і того ж дня, у суботу, Килина Сергіївна змушена була посадити її на поїзд. Вночі Віті стало погано від великої втрати крові, і в Одесі з поїзда її зняла «швидка допомога»... От і все, — після короткої паузи резюмував полковник. — Одеса і Потоцький нас більше не цікавлять.
	— А що ж виходить з віком жінок? — дивувався Співак. — Мати й дочка...
	— Килина Сергіївна, ледве закінчивши десятирічку, вискочила заміж за свого шкільного учителя, у якого ще й неприємності були з цього приводу, оскільки дівчині не виповнилося на той час вісімнадцяти років... Віті зараз уже вісімнадцять. Виходить, Килині Сергіївні тридцять шість. Так і за паспортом, хоч на вигляд вона здавалася молодшою... А Григорію Потоцькому, до речі, лише тридцять три. Вік Ісуса Христа... Що ж, усяке буває. Одне слово, давньогрецька трагедія...
	— А версія Потоцький — Журавель? Нотатка Журавля про борг «пана Потоцького»? Як з цим?
	— Я гадаю, Петре Яковичу, зв'язок тут простий... Ще не доведено, але ясно, що за протекцією Христофорової Григорій Потоцький купив для своєї артілі оригінальну модель, придуману Журавлем. Загиблий, крім усього, як ви знаєте, був талановитим модельєром. Хто зна, можливо, на цій ниві він досяг би навіть більших успіхів, ніж у науці. Ми з вами бачили чобітки цієї моделі у нього на кухні. Потоцький, очевидно, не повністю розрахувався, і Журавель занотував у записник його борг... Ми ще перевіримо цей епізод за допомогою одеситів, хоч він для нас тепер не такий важливий...
	— Що ж у нас виходить, дорогі товариші, — зітхнув Співак, звертаючись одночасно і до Коваля, і до старшого лейтенанта. — Воду ми решетом носили? Чи не так? Дізнавалися, вивчали, шукали, нишпорили і нічого не знайшли... А час наш закінчується. Установлений законом строк, він не гумовий, це розтягується. Так і доповімо, значить, прокуророві, що обидва убивства надто складні для нас і розкрити їх неможливо. І жодних зачіпок не маємо...
	У кабінеті запала тиша. Ох, як не хотілося Дмитру Івановичу заперечувати Співаку. Адже загалом слідчий мав рацію. Але гратися у мовчанку теж не годилося.
	— Курчат восени рахують, Петре Яковичу.
	— До осені далеченько, Дмитре Івановичу. Чекати не можемо.
	— Не дуже далеко, хоч надворі поки що зима... Та й зачіпки є... Насамперед притягує увагу особа Павленка. Уже при першій розмові з ним відчувся складний характер людини і непрості взаємини його із своїм сусідою та колегою. Його думки про Журавля суперечливі: він то хвалить загиблого, то раптом починає ганити за жадобу грошей, за надмірне захоплення жінками... так би мовити, за рахунок науки...
	Павленко заздрив Журавлю на його привілеї в інституті. Мовляв, він там улюбленець, йому все прощалося.
	— Але ж у Журавля, ви з'ясували, й справді були успіхи. Важливий винахід...
	— От-от, Петре Яковичу... Цей винахід, очевидно, і став яблуком незгоди, хоч Павленко свої почуття приховує. Адже думку подав він, а приятель скористався нею і довів справу майже до кінця, до винаходу. Уже як своє відкриття. — Коваль підкреслив слово «своє». — Тут є підстави образитися і збунтуватися... І те, що Павленко намагається це приховати, наводить на роздуми.
	— А з кравчинею які у нього були стосунки?
	— Та ніяких. Він з нею не зустрічався. Його інші жінки цікавили.
	— Ніна Барвінок?
	— Друкарка річ окрема, і, хоч покійна Христофорова спершу тільки її й обвинувачувала, гадаю, що це — єресь. Ніна Василівна у товаристві Журавля знаходила нове життя, ви ж знаєте її домашні умови. І віриться, що того трагічного вечора вона пішла першою, залишивши Журавля з Павленком удвох, хоч той і заперечує це. Це все ми ще уточнимо. Самолюбний Павленко, який борсався під п'ятою своєї вольової дружини, не знайшов сімейного щастя. І він, звісно, заздрив на вільне, козацьке життя Журавля, на гарних жінок, які так легко діставалися тому... Але Барвінок, Ніночка Барвінок — річ окрема, — повторив полковник. — Павленко — чоловік хво'робливо-сором'язний, невиразний зовнішньо і при цьому велелюбний; він зазнавав страшних гризот свого ураженого самолюбства. Йому годилася б до пари жінка м'яка, поступлива, віддана, навіть покірна... до того ж гарненька. Про таку він, очевидно, мріяв завжди. Саме такою він і бачив Барвінок і безтямно закохався. Та він уже був одружений з Варварою Олексіївною, а Ніночка належала його приятелю Антону Журавлю. Сховані терзання Павленка можна зрозуміти, Петре Яковичу, тут до будь-якого безумства можна дійти... Однак це тільки наші міркування, доказів його вини немає... Хоч, правда, одна-таки серйозна зачіпочка знайшлася... А Ніна, я думаю, самовіддано кохала Журавля, хоч Христофорова не вірила в її щирість і напочатку вважала, що саме друкарка, помщаючись коханцеві за зраджені надії, залишила газову горілку відчиненою... Але повернемося, як кажуть, до наших баранів. Про зачіпочку...
	— Так, так, давайте вашу зачіпочку, — нетерпляче промовив слідчий.
	— Вікторе Кириловичу, — звернувся Коваль до Струця, — доповідайте... Йдеться про доручення, яке йому дали минулого разу: зустрітися з газівниками і попросити їх перевірити справність, особливо герметичність, кухонної плити Журавля, — нагадав Співаку.
	Старший лейтенант знову поліз у свою папку.
	— Я зустрівся з газівниками, які були присутні, коли відчиняли двері Журавля, — перебираючи папери, почав Струць. — Перевірили технічну справність плити, є висновок: плита справна. Коли заслінка на підвідній трубі закрита, а так само коли пальники на плиті закриті, газ не проходить. Мав розмову й у диспетчерській «Київгазу». І ось що виявилося, — Струць ще раз розкрив дипломат, витяг магнітофонну касету і поклав на стіл слідчого. — Диспетчери повідомили, що пізно ввечері дванадцятого грудня, точніше — о двадцять другій сорок сім хвилин, був дивний дзвінок. Чоловічий голос спитав, як можна перекрити газ у квартирі, не заходячи до неї, де є вентиль від усього будинку. А потім іще спитав, через скільки часу людина чадіє від газу?
	Жінка, яка того вечора чергувала у диспетчерській, обурилася, але спитала адресу.
	У відповідь чоловік повісив трубку... У них записують переговори з клієнтами. Я зняв копію, — кивнув Струць на касету, що лежала перед слідчим.
	Співак покрутив її у руках, ще не до кінця розуміючи, що цей запис дасть слідству.
	— Давайте й другу, — наказав Коваль.
	Старший лейтенант втретє поліз у свій «дипломат» і витяг звідти ще одну касету.


	


